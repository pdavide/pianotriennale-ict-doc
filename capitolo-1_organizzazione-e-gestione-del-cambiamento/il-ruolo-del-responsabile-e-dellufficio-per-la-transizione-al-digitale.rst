Il ruolo del Responsabile e dell'Ufficio per la transizione digitale
====================================================================

Scenario
--------

In questo quadro, occorre consolidare e potenziare i Responsabili e gli
Uffici per la transizione digitale, tenendo conto dei nuovi profili
professionali necessari e, in particolare, del fabbisogno urgente nelle
PA di specialisti ICT dedicati a sicurezza e trasformazione digitale.

Al 31 agosto 2024, analizzando i dati disponibili sull'Indice dei domicili
digitali della Pubblica Amministrazione e dei Gestori di Pubblici Servizi,
20.029 Amministrazioni ed enti risultano aver provveduto alla nomina del RTD su
23.497 enti accreditati.

Circa un terzo delle mancate nomine si riscontra in Comuni, in particolare di
piccole dimensioni, Unioni di Comuni, Comunità Montane o loro consorzi e
associazioni; ma il *trend* di nomina degli RTD presso tali tipologie di PA
risulta essere in costante aumento e si rileva che alcune PA locali, sulla base
delle proprie esigenze, hanno colto l'opportunità di procedere alla nomina del
RTD e alla costituzione dell'Ufficio per la transizione digitale in forma
associata, in aderenza a quanto previsto dal comma 1-septies dell'art. 17 del
CAD.

La collaborazione tra amministrazioni è infatti una delle leve a
disposizione degli Enti per mettere a fattor comune risorse e competenze
per raggiungere gli obiettivi di trasformazione digitale, attraverso la
nomina del RTD e dell'UTD in forma associata, che permette di
individuare un unico ufficio dirigenziale generale a cui affidare la
transizione alla modalità operativa digitale e i conseguenti processi di
digitalizzazione.

Per quanto concerne gli ambiti di approfondimento per l'UTD si
sottolinea che:

1. i criteri di progettazione dei processi digitali, sia semplici che
   collettivi, sono riportati nelle Linee guida sull'interoperabilità
   tecnica approvate con Determinazione AGID 547/2021. I processi
   digitali possono essere semplici (quando riguardano l'esposizione di
   *e-service* da parte di un singolo ente, per procedimenti/procedure
   utili ad una generalità indistinta di enti destinatari, ad es. il
   calcolo dell'ISEE, la verifica di dati in ANPR o nel Registro
   imprese, ecc.) oppure possono essere processi digitali collettivi
   quando coinvolgono più enti;

2. è compito dell'Ufficio del RTD curare sia gli aspetti di
   interoperabilità tecnica che quelli di interoperabilità
   organizzativa, semantica e giuridica, ricercando la collaborazione
   con gli altri enti autonomamente o attraverso gli spazi di
   interoperabilità e cooperazione applicativa (facendo riferimento al
   relativo coordinatore);

3. la gestione del ciclo di vita degli *e-service* dell'amministrazione
   richiede la strutturazione di opportuni presidi organizzativi e
   strumenti tecnologici per l'*API-management*, in forma singola o
   associata.

Il processo di collaborazione tra enti va incoraggiato e viene agevolato
dalla condivisione di pratiche e soluzioni tra gli enti stessi e dalla
disponibilità di modelli attuativi da sperimentare e adattare alla
singola realtà territoriale o tematica.

La costituzione di un UTD in forma associata, prevista per le PA diverse
da quelle centrali dall'art. 17 comma 1-septies del CAD, è diversa dalla
gestione associata della funzione ICT che spesso caratterizza le Unioni
di Comuni. Come chiarito dalla Circolare 3 del 2018 del Ministro per la
Pubblica Amministrazione, può "avvenire in forza di convenzioni o, per i
Comuni, anche mediante l'Unione di Comuni" e quindi può rappresentare
un'opportunità per le Amministrazioni e gli enti pubblici di mettere a
fattor comune risorse per favorire la transizione digitale.

Si possono quindi individuare alcune azioni utili per tutte le pubbliche
amministrazioni:

1. occorre istituire, ove non sia stato già fatto, l'Ufficio per la
   transizione digitale, in forma singola o associata, con
   conseguente nomina del Responsabile per la transizione digitale
   (RTD). Nell'ottica del suddetto ecosistema, la struttura
   organizzativa va potenziata. Ove ciò non sia sostenibile a livello di
   singolo ente, per le PA diverse da quelle centrali è possibile
   ricorrere all'istituzione di UTD associati a livello di Unione di
   Comuni o attraverso lo strumento della convenzione tra
   amministrazioni, con eventuale coinvolgimento di Province, Regioni,
   Province autonome e loro società *in house*;

2. per strutturare l'ente come ecosistema digitale amministrativo è
   essenziale il potenziamento del ruolo e della dotazione di risorse
   umane e strumentali dell'UTD e la definizione, con appositi atti, di
   schemi organizzativi chiari rispetto al raccordo e all'attribuzione
   di competenze ("*ratione materiae*") tra RTD ed altre figure
   dirigenziali dell'ente. L'erogazione dei servizi pubblici passa
   sempre più da strumenti digitali; quindi, è fondamentale la
   progettazione di sistemi informativi e servizi digitali e sicuri *by
   design*, affinché siano moderni, accessibili, di qualità e di facile
   fruizione;

3. la mappatura dei processi dell'ente, e la loro revisione in chiave
   digitale, può prendere le mosse da quanto già fatto nell'ente per la
   valutazione del rischio corruttivo, integrando opportunamente la
   mappatura già realizzata con altre informazioni presenti nell'ente
   come, ad esempio, il Catalogo dei procedimenti dell'ente e il
   Catalogo dei servizi erogati dall'ente;

4. all'interno del PIAO - Piano Integrato di Attività e Organizzazione, previsto
   dall'articolo 6 del decreto-legge n. 80 del 9 giugno 2021, occorre
   ricomprendere gli obiettivi specifici di digitalizzazione, semplificazione e
   reingegnerizzazione, a partire dalla mappatura di cui sopra e dalle priorità
   del singolo ente. In relazione a questo tema, nella Parte III - Strumenti - è
   presente una scheda (Strumento 10 - Le strategie di trasformazione digitale
   nei PIAO) che descrive il progetto "UPIAO", nato dall'iniziativa "Province &
   Comuni - Le Province e il sistema dei servizi a supporto dei Comuni",
   finanziata nell'ambito del PON Governance e Capacità Istituzionale 2014-
   2020. Il progetto "UPIAO" tratteggia il ruolo che la Provincia dovrebbe
   assumere al fine di governare la creazione del cosiddetto Valore Pubblico
   Territoriale, ovvero del benessere complessivo e multidimensionale (sia
   sociale, sia economico, sia ambientale, ecc.) del territorio provinciale e
   traccia Linee guida ad hoc per le Province italiane delle Regioni a Statuto
   ordinario.

A sostegno del rafforzamento dei RTD e degli UTD continua, inoltre, ad
essere strategica la disponibilità di strumenti utili ed iniziative per
favorire l'aggiornamento sulle materie di competenza e per condividere
soluzioni e pratiche, nonché di occasioni di incontro e tavoli di
confronto interistituzionali.

È in quest'ottica che AGID ha pubblicato a giugno 2024 il "Vademecum per la
nomina del RTD e la costituzione dell'UTD in forma associata", che rappresenta
uno dei nuovi strumenti proposti in questo aggiornamento del Piano triennale e
la cui scheda descrittiva è riportata di seguito, nella Parte terza - Strumenti.

Il Vademecum vuole fornire indicazioni e strumenti funzionali alle
amministrazioni che intendono valutare l'opzione della nomina associata di RTD e
UTD. Nello stesso momento, propone esempi e modelli che possono fornire spunti
funzionali anche a soluzioni di nomina in forma associata di RTD e/o UTD già
adottate. Il documento si propone come strumento operativo per favorire la
nomina del Responsabile per la transizione digitale e del relativo Ufficio nel
quadro più ampio dell'associazionismo tra enti in materia di trasformazione
digitale, illustrandone i vantaggi, i requisiti, nonché le modalità per
costituire o aderire a un Ufficio in forma associata, o per rendere maggiormente
integrate realtà collaborative già esistenti; in quest'ottica il Vademecum può
rappresentare un percorso che agevola la concreta attuazione del principio della
sostenibilità digitale. Dopo aver introdotto i diversi modelli di collaborazione
tra enti e il relativo contributo alla digitalizzazione, sono evidenziate le
determinanti per una cooperazione di successo e per una gestione integrata della
trasformazione digitale. Il documento contiene anche un quadro descrittivo sullo
stato dell'arte delle nomine dei RTD e della gestione associata della funzione
ICT e dell'UTD nelle Unioni di Comuni. Inoltre, fornisce un format di
convenzione tra enti per la nomina associata del RTD che ciascuna
amministrazione potrà utilizzare e adattare al proprio contesto.

Inoltre, AGID continua a rendere disponibili la `piattaforma di
community ReTeDigitale <http://www.retedigitale.gov.it/>`__ dedicata ai
RTD e al personale degli UTD, le comunità digitali tematiche/
territoriali al suo interno e le iniziative laboratoriali con
l'obiettivo di supportare i processi di trasformazione digitale nelle
Amministrazioni centrali, locali e negli Enti presenti nell'Indice dei
domicili digitali della Pubblica Amministrazione e dei Gestori di
pubblici servizi.

Risulta fondamentale inoltre sfruttare al massimo i tavoli di incontro
istituzionale e favorire le occasioni di scambio e condivisione tra
amministrazioni e tra RTD anche attraverso il rilancio della Conferenza
dei RTD con incontri periodici e iniziative di prossimità sul territorio
per favorire la più ampia partecipazione anche da parte dei piccoli
enti.

Inoltre, va incentivato l'approccio proattivo delle amministrazioni e
degli enti pubblici nel condividere dati, esperienze, proposte; sono *in
primis* da valorizzare e promuovere le iniziative a livello territoriale
che vedono la partecipazione congiunta di RTD e UTD di enti diversi, che
attraverso attività di *scouting* e condivisione favoriscono la
diffusione delle eccellenze e l'individuazione di soluzioni ai problemi
più diffusi.

Il livello locale-territoriale di rete va, come prima richiamato, esteso
al mondo imprenditoriale, per favorire ulteriormente gli scambi tra
pubblico e privato.

Contesto normativo e strategico
-------------------------------

Riferimenti normativi italiani:

-  `Decreto legislativo 7 marzo 2005, n. 82 "Codice dell'amministrazione
   digitale" (in breve CAD) art.
   17. <https://www.normattiva.it/uri-res/N2Ls?urn:nir:stato:decreto.legislativo:2005-03-07;82>`__

-  `Circolare n. 3 del 1° ottobre 2018 del Ministro per la Pubblica
   Amministrazione sul Responsabile per la transizione al
   digitale. <https://www.funzionepubblica.gov.it/articolo/dipartimento/01-10-2018/circolare-n3-del-2018>`__

Obiettivo 1.1 - Migliorare i processi di trasformazione digitale della PA
-------------------------------------------------------------------------

RA1.1.1 - Rafforzare la collaborazione e lo scambio di pratiche e soluzioni tra Amministrazioni
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - 18 comunità digitali tematiche/territoriali su
   retedigitale.gov.it gestite da AGID, PA o Enti locali

-  **Target 2025** - Almeno 2 ulteriori comunità digitali
   tematiche/territoriali su retedigitale.gov.it gestite da AGID, PA o
   Enti locali

-  **Target 2026** - Almeno 2 ulteriori comunità digitali
   tematiche/territoriali su retedigitale.gov.it gestite da AGID, PA o
   Enti locali

RA1.1.2 - Individuazione e diffusione di modelli organizzativi/operativi degli Uffici Transizione digitale, anche in forma associata
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - Vademecum per la nomina di RTD e UTD in forma
   associata

-  **Target 2025**

   -  Report sulle PA pilota che hanno adottato il modello di nomina RTD
      e organizzazione dell'UTD in forma associata

   -  Raccolta di modelli organizzativi/operativi degli UTD

-  **Target 2026** - Report sulle PA pilota che hanno adottato nuovi
   modelli organizzativi/operativi dell'UTD

Linee di azione istituzionali
~~~~~~~~~~~~~~~~~~~~~~~~~~~~~

RA1.1.1
^^^^^^^

-  **Gennaio 2025** - Primo report di monitoraggio sulle comunità
   digitali su retedigitale.gov.it - (AGID) - CAP1.02

-  **Giugno 2025** - Campagna di diffusione dei risultati delle
   *community* e di promozione di nuove comunità - (AGID) - CAP1.03

-  **Gennaio 2026** - Secondo report di monitoraggio sulle comunità
   digitali su retedigitale.gov.it - (AGID) - CAP1.04

-  **Giugno 2026** - Campagna di diffusione dei risultati delle
   *community* e di promozione di nuove comunità - (AGID) - CAP1.05

RA1.1.2
^^^^^^^

-  **Aprile 2024** - Avvio dei lavori del Laboratorio Modelli
   organizzativi/operativi degli UTD - (AGID) - CAP1.07

-  **Giugno 2024** - Rilascio versione finale del Vademecum sulla nomina
   del Responsabile per la transizione al digitale e sulla costituzione
   dell'Ufficio per la transizione al digitale in forma associata -
   (AGID) - CAP1.08

-  **Settembre 2025** - Raccolta *feedback* delle esperienze delle PA
   pilota che hanno adottato modello di nomina del RTD e di
   organizzazione dell'UTD in forma associata - (AGID) - CAP1.09

-  **Novembre 2025** - Conclusione del laboratorio Modelli
   organizzativi/operativi ufficio RTD e redazione report finale -
   (AGID) - CAP1.10

-  **Settembre 2026** - Raccolta *feedback* delle esperienze delle PA
   pilota che hanno adottato nuovi modelli organizzativi/operativi
   dell'UTD - (AGID) - CAP1.11

Linee di azione per le PA
~~~~~~~~~~~~~~~~~~~~~~~~~

RA1.1.1
^^^^^^^

-  **Da marzo 2024** - Le Amministrazioni e gli Enti interessati possono
   proporre ad AGID l'attivazione di una comunità digitale
   tematica/territoriale su retedigitale.gov.it - CAP1.PA.01

-  **Da luglio 2024** - Le Amministrazioni e gli Enti interessati
   utilizzano i *format* presenti nel kit per proporre nuove comunità
   digitali ed effettuare monitoraggi semestrali delle attività in esse
   svolte - CAP1.PA.02

RA1.1.2
^^^^^^^

-  **Da marzo 2024** - Le PA partecipanti alle iniziative laboratoriali
   forniscono contributi e proposte di modifica e integrazione al
   Vademecum sulla nomina del Responsabile per la transizione
   digitale e sulla costituzione dell'Ufficio per la transizione
   digitale in forma associata - CAP1.PA.03

-  **Da marzo 2024** - Le PA partecipanti alle iniziative laboratoriali
   e che hanno adottato modelli organizzativi/operativi per l'Ufficio
   per la transizione digitale condividono le esperienze, gli
   strumenti sviluppati e i processi implementati - CAP1.PA.04

-  **Da luglio 2024** - Le PA partecipanti alle iniziative laboratoriali
   sperimentano i modelli proposti e forniscono ad AGID il *feedback*
   delle esperienze di nomina RTD e UTD in forma associata realizzate -
   CAP1.PA.05

-  **Da dicembre 2025** - Le PA partecipanti alle iniziative
   laboratoriali sperimentano i modelli proposti e forniscono ad AGID il
   *feedback* sui nuovi modelli organizzativi/operativi dell'UTD
   adottati - CAP1.PA.06
