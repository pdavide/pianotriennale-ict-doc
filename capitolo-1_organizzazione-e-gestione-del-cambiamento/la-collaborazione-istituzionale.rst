La collaborazione istituzionale
===============================

Il processo di trasformazione digitale coinvolge, a tutti i livelli,
decisori pubblici, dirigenza pubblica, cittadini e imprese nella logica
della partecipazione e della consultazione. Per affrontare questa
trasformazione è necessario delineare e seguire un iter di transizione
che richiede collaborazione tra tutte le componenti istituzionali, nel
quadro di un sistema nazionale per la trasformazione digitale di cui
facciano parte Governo, Enti centrali, Regioni e Province autonome, Enti
locali e che sia aperto anche a tutto il partenariato economico e
sociale.

La collaborazione consiste nel coinvolgimento delle varie strutture
operative esistenti con la missione di sostenere la continua
trasformazione digitale del Paese, per rendere esigibili i diritti di
cittadinanza digitale e contribuire alla sostenibilità e alla crescita
economica e sociale.

In questo senso si rileva l'importante lavoro di interlocuzione con il
territorio svolto dal Dipartimento per la Trasformazione Digitale della
Presidenza del Consiglio dei ministri che ha portato alla stipula di accordi
istituzionali strategici con le principali rappresentanze territoriali, nello
specifico con: la Conferenza delle Regioni e delle Province autonome,
l'Associazione Nazionale Comuni Italiani (ANCI) e l'Unione delle Province
d'Italia (UPI) e l'Unione nazionale comuni comunità enti montani (UNCEM).

Come suggerito da diverse associazioni di categoria ICT, si ritiene
importante porre l'attenzione anche sulla collaborazione tra pubblico e
privato, ritenuta altrettanto strategica per sfruttare appieno le
caratteristiche dell'Italia nel contesto digitale e diventare un Paese
innovativo. Supportare e contribuire a realizzare un ambiente florido di
micro, piccole e medie imprese è un ulteriore fattore di sostegno
all'innovazione che, in una logica di crescita integrata sia nel
pubblico che nel privato, accelera l'economia, come dimostrato in altri
Paesi in cui questo segmento è stato sviluppato con successo.

Tale approccio è volto a: i) suggerire un rafforzamento dell'adozione di
politiche specifiche per le micro, piccole e medie imprese, per favorirne il
finanziamento e l'accesso nella PA, ii) aumentare la digitalizzazione della
Pubblica Amministrazione; iii) favorire e rafforzare la concorrenza tutelando le
piccole e medie imprese e migliorando ulteriormente il processo già in atto di
modifiche di alcune norme sugli appalti; iv) rimodulare gli incentivi fiscali
per le aziende modellandoli sulle specificità delle piccole e medie imprese; v)
intervenire sul sistema scolastico per incentivare la creazione di
professionisti dell'innovazione.

Per arrivare all'integrazione effettiva dei processi e al ridisegno dei
servizi pubblici delineato dalle norme vigenti è necessario prevedere
percorsi e strumenti che portino ogni pubblica amministrazione ad essere
in grado di erogare ed utilizzare gli *e-service* all'interno di domini
strutturati, ovvero "spazi di interoperabilità e cooperazione
applicativa", e di permettere scambi di dati e informazioni attraverso
interfacce API con le altre pubbliche amministrazioni e con gli
attori privati interessati.

Per favorire questo processo è necessario che alcune amministrazioni
possano svolgere il ruolo di coordinamento (*hub* nazionali e/o
regionali).

Nello specifico si evidenziano due possibili scenari per gli enti
locali:

1. gli enti locali hanno l'opportunità di attivarsi in modo coordinato
   con le amministrazioni capofila (*hub* nazionali e/o regionali),
   attraverso spazi di interoperabilità (basati sulla Piattaforma Digitale
   Nazionale Dati - PDND) per definire processi digitali collettivi a
   supporto dei servizi erogati ai cittadini;

2. le amministrazioni capofila possono agevolare i bisogni e il raggiungimento
   degli obiettivi dei singoli enti locali attraverso la condivisione dei
   processi di servizio. Nello specifico, gli enti locali possono delegare in
   via amministrativa le amministrazioni capofila, le quali gestiscono parte o
   la totalità dei processi per conto degli enti locali. Questo secondo
   approccio consente agli enti locali l'utilizzo dei processi delle
   amministrazioni capofila efficientando la gestione e la riduzione notevole di
   risorse pubbliche.

Quali primi esempi di tali spazi di interoperabilità, nati tutti dalla
collaborazione tra Governo, Amministrazioni centrali, Regioni ed Enti
locali, si possono citare alcuni interventi in corso di realizzazione
nell'ambito del PNRR:

-  il Fascicolo Sanitario Elettronico 2.0;
-  il Sistema degli Sportelli Unici (SSU) riferito a SUAP/SUE;
-  l'implementazione nazionale dello Sportello Digitale Unico europeo -
   SDG;
-  l'ecosistema nazionale di approvvigionamento digitale
   (*e-procurement*);
-  l'Hub del Turismo Digitale (TDH).

Risulta quindi di fondamentale importanza per tutte le pubbliche
amministrazioni:

1. una forte collaborazione tra i vari livelli istituzionali coinvolti
   per la corretta strutturazione di *e-service*; di servizi
   digitali integrati e interoperabili; quindi tra gli obiettivi
   prioritari di ciascun ente dovrebbe esserci l'individuazione di quei
   procedimenti/procedure più richiesti/utilizzati da cittadini/imprese,
   che possono beneficiare dell'applicazione dei principi *once-only* e
   *API-first* attraverso la reingegnerizzazione (quando erogati in
   autonomia) oppure attraverso processi digitali collettivi (quando
   coinvolgono più enti per pareri, verifiche, ecc.);

2. il presidio di tutto il ciclo di vita degli *e-service* da parte
   dell'ente; è necessario poter disporre di competenze specialistiche
   adeguate all'interno dell'Ufficio per la transizione al digitale in
   forma singola o associata.
