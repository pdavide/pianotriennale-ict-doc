Il *procurement* per la trasformazione digitale
===============================================

Scenario
--------

La trasformazione digitale della Pubblica Amministrazione si basa
sull'innovazione dei suoi processi, finalizzati al miglioramento
dell'efficienza e della qualità dei servizi a partire dalle aree di
interesse pubblico ad alto impatto per il benessere dei cittadini come
la salute, la giustizia, la protezione dei consumatori, la mobilità, il
monitoraggio ambientale, l'istruzione e la cultura, con l'obiettivo di
stimolare la diffusione di modelli organizzativi di *open innovation*.

La concreta attuazione del processo di trasformazione digitale richiede
la disponibilità di risorse professionali e strumentali, disponibili in
parte all'interno dell'amministrazione pubblica e in parte e
all'esterno. Ne consegue che grande attenzione va prestata affinché
l'acquisizione di risorse dal mercato (*procurement*) sia realizzata con
efficacia ed efficienza.

La stessa riforma nazionale del *procurement* pubblico, milestone del Piano
Nazionale di Ripresa e Resilienza - PNRR (M1C1-70), introdotta dal Codice dei
Contratti pubblici (Decreto lgs. N. 36 del 31 marzo 2023) soprattutto con
riferimento alla Parte II, "Della digitalizzazione del ciclo di vita dei
contratti", introduce un profondo percorso di trasformazione digitale degli
acquisti della Pubblica Amministrazione volto alla semplificazione,
velocizzazione delle procedure e maggiore trasparenza.

Ciò è tanto più importante se si tiene conto che nel decennio 2013-2022
la Pubblica Amministrazione italiana ha effettuato acquisti per un
valore complessivo di oltre 2.900 Miliardi di euro e ha stipulato
contratti con oltre 35.000 fornitori. Con un valore che si avvicina al
10% del PIL, la spesa pubblica in appalti è anche uno strumento di
politica industriale per il Paese.

Di questa grande massa di risorse, la spesa in ICT è valutata in oltre 7
miliardi di euro per l'anno 2022, in aumento rispetto al 2021. Le
progettualità in essere e prospettiche si focalizzano principalmente
sull'aggiornamento dell'esistente, mentre ancora limitati sono gli
investimenti verso l'introduzione di soluzioni digitali che puntino su
tecnologie innovative *data-driven* o verso le nuove frontiere definite
dall'adozione di sistemi di intelligenza artificiale.

**Gli acquisti di beni e servizi standardizzati**

A partire dall'anno 2000 il nostro Paese ha realizzato un programma di
"Razionalizzazione degli acquisti", che si basa su strategie di
aggregazione e centralizzazione degli acquisti pubblici, in tutti i
settori, compreso l'ICT, la digitalizzazione e la trasformazione
digitale.

L'attuazione del programma di razionalizzazione ha portato negli anni alla
costruzione di un sistema di governance incentrato su ANAC, il rafforzamento di
Consip quale centrale nazionale di acquisto, la costituzione del sistema dei
soggetti aggregatori regionali e del relativo Tavolo tecnico coordinato dal
Ministero dell'Economia e delle Finanze, un'imponente digitalizzazione del
sistema appalti con la costituzione della `Banca dati nazionale dei contratti
pubblici (BDNCP)
<https://dati.anticorruzione.it/superset/dashboard/appalti/>`__.

Gli strumenti di acquisto basati sulle Convenzioni, gli Accordi quadro,
il Mercato Elettronico e il Sistema dinamico di acquisizione sono
ampiamente disponibili e facilitano l'acquisto di beni e servizi
standard per l'ICT, la digitalizzazione e la trasformazione digitale.

**Gli acquisti di innovazione per la trasformazione digitale**

Già nel 2012 l'obiettivo strategico dell'Agenda Digitale Italiana era quello
della modernizzazione dei rapporti tra Pubblica Amministrazione, cittadini e
imprese, attraverso azioni dirette a favorire lo sviluppo di domanda
e offerta di servizi digitali innovativi e a promuovere la crescita di capacità
industriali adeguate a sostenere lo sviluppo di tali servizi.

Subito dopo, con il D.L. 179/2012 (anche noto come Decreto sviluppo 2.0 o
Startup Act), l'Italia si è dotata di norme specifiche per promuovere gli
appalti che hanno ad oggetto servizi di ricerca e innovazione. Il nuovo Codice
dei contratti pubblici ha confermato la disciplina delle procedure per gli
acquisti di innovazione: il dialogo competitivo, il partenariato per
l'innovazione e l'appalto pre-commerciale.

Tali norme definiscono un quadro di strumenti amministrativi e di coordinamento
istituzionale tra i livelli ministeriali di governo, i soggetti finanziatori e
le agenzie che attuano gli acquisti.

Gli acquisti di innovazione, nel prossimo triennio, sono indirizzati
prioritariamente alla sperimentazione di modelli di commercializzazione
ed acquisto di soluzioni di intelligenza artificiale ed alla crescita di
capacità industriali nel settore, anche attraverso collaborazioni
internazionali.

Allo stato attuale, `Smarter Italy <https://smarteritaly.agid.gov.it/>`__ è il
principale programma di sperimentazione di appalti di innovazione nella Pubblica
Amministrazione. In parallelo, in coerenza con questo programma, diverse
amministrazioni hanno svolto, in collaborazione con AGID e utilizzando la
Piattaforma per gli appalti di innovazione, consultazioni preliminari di mercato
cui hanno partecipato, nel complesso, migliaia di operatori economici. La fase
della consultazione è molto importante per l'emersione dei fabbisogni di
innovazione e consente alla stazione appaltante di avere gli elementi, in
primis, per individuare la procedura da utilizzare per dare avvio all'acquisto
di innovazione. Le consultazioni hanno riguardato differenti tematiche, tra cui,
la *cybersecurity* e i sistemi anticontraffazione, lo sviluppo digitale nei
paesi ad economia emergente, l'Intelligenza artificiale per i medici di base, i
concorsi digitali, la produzione delle materie prime seconde, il comunicare il
*Made in Italy*.

**L'ecosistema digitale degli acquisti pubblici**

Nelle disposizioni della Parte II del Libro I artt. 19-36 "Digitalizzazione del
ciclo di vita dei contratti pubblici" del Codice dei contratti pubblici, è
stabilito che dal 1° gennaio 2024 tutte le procedure di acquisto della Pubblica
Amministrazione siano svolte in modalità digitale attraverso piattaforme di
approvvigionamento digitale (art. 25). Le stazioni appaltanti devono mettere a
disposizione degli operatori economici i servizi digitali per partecipare alle
procedure di acquisto e gli operatori economici sono obbligati ad utilizzare
tali servizi per partecipare alle medesime. Le citate piattaforme devono essere
interoperabili, tramite Piattaforma Digitale Nazionale dei Dati (PDND), con la
Banca dati nazionale dei contratti pubblici (BDNCP) (art. 23) di ANAC,
l'infrastruttura tecnologica abilitante la gestione in digitale del ciclo di
vita dei contratti pubblici (digitalizzazione "*end to end*") che comprende sia le
fasi precedenti alla procedura di selezione del contraente (programmazione e
pubblicazione o "*pre-award*") sia le fasi successive alla stipula del contratto
(esecuzione o "*post-award*"). Tale sistema informativo distribuito è definito dal
Codice dei contratti pubblici "Ecosistema nazionale di approvvigionamento
digitale" (art. 22).

L'Agenzia per l'Italia digitale, con l'adozione delle Regole tecniche e dello
Schema Operativo nel rispetto di quanto previsto dal Codice dei contratti
pubblici, ha definito i requisiti tecnici delle piattaforme e le modalità di
certificazione per il loro funzionamento, per il raggiungimento dei previsti
obiettivi di digitalizzazione. La regolazione tecnica dovrà includere, per la
fase di "*post-award*", l'introduzione del formato UBL per gli ordini elettronici
e il documento di trasporto elettronico (DDT), nonché delle modalità di
trasmissione attraverso l'infrastruttura di rete PEPPOL che consente lo scambio,
in modalità sicura, dei suddetti documenti in formato standard, oltre la
previsione di un'evoluzione del Sistema d'Interscambio (SDI) per la conformità
del formato domestico della fattura elettronica (FatturaPA) a quello europeo
definito con la norma europea EN16931 e l'integrazione con la richiamata
infrastruttura di rete PEPPOL.

La digitalizzazione degli acquisti pubblici è parte fondamentale del
percorso di trasformazione digitale della PA contribuendo a snellire e
ad accelerare le procedure amministrative di acquisto, ad allargare la
partecipazione dei soggetti che operano nel mercato e a rendere il ciclo
di vita degli appalti ancora più trasparente, rendendo semplici e
puntuali i necessari controlli. Lo sviluppo dell'ecosistema digitale
degli acquisti pubblici, nel prossimo triennio, è indirizzato
prioritariamente ad incrementarne la robustezza, attraverso un processo
diffuso di certificazione delle piattaforme di approvvigionamento
digitale, e a porre le basi per un radicale efficientamento, anche
attraverso l'utilizzo di sistemi di intelligenza artificiale.

**Organizzazione della stazione appaltante nel nuovo Codice dei Contratti
Pubblici**

La efficace realizzazione di un processo di acquisto, dalla
programmazione alla esecuzione, necessita risorse professionali e
organizzazione. Il nuovo Codice prevede che le stazioni appaltanti, per
condurre acquisti complessi, siano dotate di risorse umane, risorse
strumentali, adeguata esperienza. Pertanto, introduce il sistema di
qualificazione delle stazioni appaltanti.

Il principio del risultato costituisce criterio prioritario per
l'esercizio del potere discrezionale e per l'individuazione della regola
del caso concreto, nonché per valutare la responsabilità del personale
che svolge funzioni amministrative o tecniche nelle fasi di
programmazione, progettazione, affidamento ed esecuzione dei contratti e
attribuire gli incentivi al personale coinvolto negli appalti.

Nell'attuazione delle procedure di acquisto si richiede quel passaggio
da un approccio puramente amministrativo a uno orientato al
soddisfacimento delle esigenze concrete, la cui necessità è stata già
individuata negli orientamenti della Commissione Europea.

**La qualificazione della Stazione appaltante**

La qualificazione delle Stazioni appaltanti è uno strumento per
attestare la capacità di gestire direttamente, secondo criteri di
qualità, efficienza e professionalizzazione, e nel rispetto dei principi
di economicità, efficacia, tempestività e correttezza, le attività che
caratterizzano il processo di acquisizione e riguarda almeno una delle
fasi di progettazione, affidamento o esecuzione del contratto.

Il Codice dei contratti pubblici individua tre livelli di
qualificazione, base (per servizi e forniture fino alla soglia di
750.000 euro), intermedia (fino a 5 milioni di euro) e avanzata (senza
limiti di importo).

Si precisa che il Codice, all'art. 114 comma 8, stabilisce che per i
contratti di servizi e forniture di particolare importanza il Direttore
dell'esecuzione deve essere diverso dal Responsabile Unico di Progetto (RUP).

L'allegato II.14 del suddetto Codice, all'art. 32, stabilisce che sono
considerati servizi di particolare importanza, indipendentemente
dall'importo, gli interventi particolarmente complessi sotto il profilo
tecnologico, le prestazioni che richiedono l'apporto di una pluralità di
competenze, gli interventi caratterizzati dall'utilizzo di componenti o
di processi produttivi innovativi o dalla necessità di elevate
prestazioni per quanto riguarda la loro funzionalità. In via di prima
applicazione del Codice sono individuati, tra i servizi di particolare
importanza, quelli di telecomunicazione e i servizi informatici.

Sono, inoltre, considerate forniture di particolare importanza le
prestazioni di importo superiore a 500.000 euro.

**L'organizzazione della Stazione appaltante e il ruolo del RUP**

Il "nuovo RUP", nel Codice è stato ridenominato Responsabile Unico di Progetto
(art. 15 D.lgs. 36/2023), al posto di Responsabile Unico del Procedimento,
avvicinandolo alla figura di un *project manager*, con capacità di gestione
delle risorse finanziarie, strumentali ed umane di cui può disporre. Il nuovo
Codice riconosce la complessità di una procedura che va dalla pianificazione
all'esecuzione e consente alle amministrazioni di definire modelli organizzativi
che sembrano più efficaci per la gestione dell'intero ciclo di vita
dell'acquisto. Per ogni acquisto, si prevede la nomina di un responsabile di
(sub)procedimento per le fasi di programmazione, progettazione, affidamento ed
esecuzione. Le relative responsabilità sono ripartite in base ai compiti svolti
in ciascuna fase, ferme restando le funzioni di supervisione, indirizzo e
coordinamento del RUP.

Le stazioni appaltanti possono inoltre istituire una struttura di
supporto al RUP e affidare incarichi di assistenza al medesimo. Il
Direttore dell'esecuzione è la figura professionale che va a potenziare
il RUP negli acquisti di particolare importanza. Fermo restando il
rispetto delle disposizioni di servizio eventualmente impartite dal RUP,
il Direttore dell'esecuzione opera in autonomia in ordine al
coordinamento, alla direzione e al controllo tecnico-contabile
nell'esclusivo interesse all'efficiente e sollecita esecuzione del
contratto.

Nelle amministrazioni complesse, il processo di approvvigionamento nel
settore ICT coinvolge molteplici unità funzionali, tipicamente la
funzione Sistema informativo, la funzione Acquisti, la funzione Legale,
la funzione Innovazione ove esistente. È fortemente auspicato che il
Responsabile per la transizione al digitale venga coinvolto negli
acquisti ICT.

**La collaborazione tra stazioni appaltanti**

L'articolo 62 del Codice abilita le stazioni appaltanti a collaborare
tra loro, secondo i modelli dell'aggregazione e della centralizzazione.
Inoltre, è sempre possibile per le pubbliche amministrazioni attivare
collaborazioni con altre amministrazioni e richiedere aiuto nello
svolgimento delle procedure di acquisto.

È auspicabile che la collaborazione ricomprenda la fase di progettazione
dell'acquisto, con lo scopo di condividere e dare valore alle esperienze
pregresse di altre amministrazioni. Lo strumento *Analytics* della BDNCP, la
pubblicazione dei dati aperti della BDNCP e la comunità dei Responsabili per la
transizione al digitale facilitano la ricerca e la individuazione di quelle
amministrazioni che hanno effettuato acquisti ritenuti di interesse.

Il nuovo Codice contratti prevede che la progettazione di servizi e forniture
sia articolata in un unico livello, ma l'amministrazione può definire
preliminarmente un approfondito "quadro esigenziale", che indirizzi la
successiva fase di progettazione nel settore ICT. Tale fase è predisposta dai
dipendenti in servizio, i quali ne assumono la responsabilità finale ma, ove sia
necessario, rimane la possibilità di ricorrere alla consulenza di professionisti
abilitati ed esperti, in particolare per la definizione delle specifiche
tecniche o di altri apporti specialistici.

Per la collaborazione tra enti nei progetti ICT sono interessanti anche le nuove
opportunità offerte dagli "appalti congiunti" ex art.62 comma 14 del nuovo
Codice che stabilisce che due o più stazioni appaltanti possano decidere di
svolgere congiuntamente "una o più fasi della procedura di affidamento o di
esecuzione di un appalto o di un accordo quadro di lavori, servizi e forniture,
purché almeno una di esse sia qualificata allo svolgimento delle fasi stesse in
rapporto al valore del contratto. Le stazioni appaltanti sono responsabili in
solido dell'adempimento degli obblighi derivanti dal codice. Esse nominano un
unico RUP in comune tra le stesse in capo alla stazione appaltante delegata
(...). Ciascuna stazione appaltante è responsabile dell'adempimento degli
obblighi derivanti dal codice unicamente per quanto riguarda le parti da essa
svolte a proprio nome e per proprio conto".

Contesto normativo e strategico
-------------------------------

Riferimenti normativi italiani:

-  `Legge 24 dicembre 2007, n. 244 "Disposizioni per la formazione del
   bilancio annuale e pluriennale dello Stato" (legge finanziaria 2008)
   art. 1 co. 209
   -214 <https://www.normattiva.it/uri-res/N2Ls?urn:nir:stato:legge:2007;244>`__

-  `Decreto-legge 18 ottobre 2012, n. 179, convertito con modificazioni
   dalla Legge 17 dicembre 2012, n. 221 "Ulteriori misure urgenti per la
   crescita del Paese", art.
   19 <https://www.normattiva.it/uri-res/N2Ls?urn:nir:stato:decreto.legge:2012-10-18;179!vig=>`__

-  `Legge 27 dicembre 2017, n. 205 "Bilancio di previsione dello Stato
   per l'anno finanziario 2018 e bilancio pluriennale per il triennio
   2018-2020", art. 1 co.
   411-415 <https://www.normattiva.it/uri-res/N2Ls?urn:nir:stato:legge:2017;205>`__

-  `Decreto Legislativo 27 dicembre 2018, n. 148 - Attuazione della
   direttiva (UE) 2014/55 del Parlamento europeo e del Consiglio del 16
   aprile 2014, relativa alla fatturazione elettronica negli appalti
   pubblici <https://www.gazzettaufficiale.it/eli/id/2019/01/17/19G00004/sg>`__

-  `Decreto del Ministero dell'Economia e delle Finanze del 27 dicembre
   2019 "Modifica del decreto 7 dicembre 2018 recante: Modalità e tempi
   per l'attuazione delle disposizioni in materia di emissione e
   trasmissione dei documenti attestanti l'ordinazione degli acquisti di
   beni e servizi effettuata in forma elettronica da applicarsi agli
   enti del Servizio sanitario
   nazionale" <https://www.gazzettaufficiale.it/eli/id/2020/01/16/20A00236/sg>`__

-  `Decreto legislativo 31 marzo 2023, n. 36 "Codice dei contratti
   pubblici", artt.
   19-26 <https://www.normattiva.it/uri-res/N2Ls?urn:nir:stato:decreto.legislativo:2023;036>`__

-  `Circolare AGID n. 3 del 6 dicembre 2016 "Regole Tecniche aggiuntive
   per garantire il colloquio e la condivisione dei dati tra sistemi
   telematici di acquisto e di
   negoziazione" <https://www.agid.gov.it/sites/default/files/repository_files/circolari/circolare_n.3_del_6_dicembre_2016_-_regole_tecniche_colloquio_e_scambio_dati_piattaforme_e-procurement_1.pdf>`__

-  `Determinazione AGID n. 137 del 1° giugno 2023 "Requisiti tecnici e modalità
   di certificazione delle Piattaforme di approvvigionamento digitale"
   <https://trasparenza.agid.gov.it/page/9/details/2894/adozione-del-provvedimento-requisiti-tecnici-e-modalita-di-certificazione-delle-piattaforme-di-approvvigionamento-digitale-ai-sensi-dellart-26-del-decreto-legislativo-31-marzo-2023-n-36-recante-codice-dei-contratti-pubblici-1372023.html>`__

-  `Determinazione AGID n. 218 del 25 settembre 2023 "Schema operativo a
   supporto della Certificazione delle Piattaforme di approvvigionamento
   digitale"
   <https://trasparenza.agid.gov.it/page/9/details/2982/adozione-dello-schema-operativo-a-supporto-della-certificazione-delle-piattaforme-di-approvvigionamento-digitale-di-cui-alle-regole-tecniche-emesse-ai-sensi-dellart-26-del-dl-31-marzo-2023-n-36.html>`__

-  Decisione di esecuzione del Consiglio del 13 luglio 2021, che approva il
   Piano Nazionale di Ripresa e Resilienza (`Allegato
   <https://www.camera.it/temiap/2021/07/13/OCD177-5010.pdf>`__)

   -  `Riforma 1.10 - M1C1-70 "Recovery procurement
      platform" <https://www.italiadomani.gov.it/it/Interventi/riforme/riforme-abilitanti/recovery-procurement-platform---digitalizzazione-e-rafforzamento.html>`__
      per la modernizzazione del sistema nazionale degli appalti
      pubblici e il sostegno delle politiche di sviluppo attraverso la
      digitalizzazione e il rafforzamento della capacità amministrativa
      delle amministrazioni aggiudicatrici

Riferimenti normativi europei:

-  `Comunicazione della Commissione al Parlamento europeo, al Consiglio,
   al Comitato economico e sociale europeo e al Comitato delle regioni
   COM (2020) 67 final del 19 febbraio 2020 - Plasmare il futuro
   digitale
   dell'Europa <https://ec.europa.eu/transparency/regdoc/rep/1/2020/IT/COM-2020-67-F1-IT-MAIN-PART-1.PDF%22%20HYPERLINK%20%22https://eur-lex.europa.eu/legal-content/IT/TXT/HTML/?uri=CELEX:52020DC0067>`__

-  `Comunicazione della Commissione Europea "Orientamenti in materia di
   appalti per l'innovazione" (2021) 4320 del 18 giugno 2021 - (2021/C
   267/01) <https://eur-lex.europa.eu/legal-content/IT/TXT/PDF/?uri=CELEX:52021XC0706(03)>`__

-  `Comunicazione del Consiglio Europeo «Joint Declaration on
   Innovation Procurement in EU - Information by the Greek and Italian
   Delegations» del 20 settembre
   2021 <https://data.consilium.europa.eu/doc/document/ST-11908-2021-INIT/en/pdf>`__

Obiettivo 2.1 - Rafforzare l'ecosistema nazionale di approvvigionamento digitale
--------------------------------------------------------------------------------

RA2.1.1 - Diffusione del processo di certificazione delle piattaforme di approvvigionamento digitale
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - 100% delle piattaforme di approvvigionamento dei
   soggetti aggregatori certificate

-  **Target 2025** - 100% delle piattaforme di approvvigionamento dei gestori privati certificate

-  **Target 2026** - 50% delle piattaforme di approvvigionamento certificate da terza parte

Obiettivo 2.2 - Diffondere l'utilizzo degli appalti innovativi
--------------------------------------------------------------

RA2.2.1 - Incremento della partecipazione di PMI e start up agli appalti di innovazione
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - 50% di PMI e *start up* innovative che partecipano
   ad appalti di innovazione sul totale degli operatori economici che
   partecipano alle gare

-  **Target 2025** - 50% di PMI e *start up* innovative che partecipano
   ad appalti di innovazione sul totale degli operatori economici che
   partecipano alle gare

-  **Target 2026** - 50% di PMI e *start up* innovative che partecipano
   ad appalti di innovazione sul totale degli operatori economici che
   partecipano alle gare

RA2.2.2 - Incremento della diffusione degli appalti di innovazione nelle PA
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - Definizione della *baseline* consistente nel numero
   di amministrazioni che hanno pubblicato procedure di tipo
   pre-commerciale e partenariato per l'innovazione nel triennio
   2022-2024

-  **Target 2025** - Incremento del 10% sulla *baseline* individuata nel
   target 2024

-  **Target 2026** - Incremento del 10% rispetto all'anno precedente

Linee di azione istituzionali
~~~~~~~~~~~~~~~~~~~~~~~~~~~~~

RA2.1.1
^^^^^^^

-  **Dicembre 2024** - Gestione e monitoraggio del processo di
   certificazione delle piattaforme di approvvigionamento digitale -
   (AGID, ANAC) - CAP2.01

-  **Dicembre 2025 \*** - Aggiornamento delle regole tecniche ampliando
   l'ambito di riferimento della interoperabilità - (AGID, ANAC,
   Dipartimento per la Trasformazione Digitale) - CAP2.02

-  **Dicembre 2025** - Definizione della regolazione tecnica della fase
   di esecuzione, comprendendo la definizione del formato e della
   modalità di trasmissione su rete PEPPOL degli ordini e delle fatture
   elettroniche - (AGID) - CAP2.03

-  **Dicembre 2024 \*** - Pubblicazione dei regolamenti per l'adesione, da
   parte delle PA, al programma *Smarter Italy* e agli altri programmi
   nazionali per la promozione e il finanziamento della domanda pubblica
   di innovazione - (Struttura di progetto *Smarter Italy*) - CAP2.04

- **Dicembre 2025** - Gestione e monitoraggio del processo di certificazione
  delle piattaforme di approvvigionamento digitale - (AGID, ANAC, Dipartimento
  per la Trasformazione Digitale) - CAP2.13

- **Giugno 2026** - Evoluzione del processo di certificazione in conformità al
  Regolamento eIDAS e agli standard tecnologici di riferimento - (AGID) -
  CAP2.14

RA2.2.2
^^^^^^^

-  **Dicembre 2024** - Selezione e avvio dei progetti *Smarter Italy*
   sulle tematiche di "Salute e benessere" e "Protezione dell'ambiente"
   - (AGID) - CAP2.07

-  **Dicembre 2026** - Completamento dei progetti *Smarter Italy* -
   (Ministero dell'Università e della Ricerca, Ministero delle Imprese e
   del *Made in Italy*, AGID) - CAP2.08

Linee di azione per le PA
~~~~~~~~~~~~~~~~~~~~~~~~~

RA2.1.1
^^^^^^^

-  **Giugno 2025** - I soggetti aggregatori devono dotarsi di
   piattaforme di approvvigionamento che digitalizzano la fase di
   esecuzione dell'appalto - CAP2.PA.01

-  **Giugno 2025 \*** - Le stazioni appaltanti devono digitalizzare la
   fase di esecuzione dell'appalto - CAP2.PA.02

-  Giugno 2026 - I soggetti aggregatori e i gestori pubblici di piattaforme di
   approvvigionamento mettono a disposizione piattaforme che digitalizzano in
   modo integrato (nel rispetto del principio *once only*) tutto il ciclo di
   vita dell'appalto - CAP2.PA.07

RA2.2.1
^^^^^^^

-  **Dicembre 2024** - Le PAL coinvolte nel programma *Smarter Italy*
   partecipano alla definizione dei fabbisogni: Salute e benessere,
   Valorizzazione dei beni culturali, Protezione dell'ambiente -
   CAP2.PA.03
