Articolazione del Piano
=======================

Il Piano è strutturato in tre parti:

-  Parte prima - Componenti strategiche per la trasformazione digitale:
   è articolata in due capitoli che descrivono le leve strategiche su cui
   investire per accelerare il processo di trasformazione digitale delle
   PA, focalizzando l'attenzione su un approccio innovativo che
   affronti, in maniera sistematica, tutti gli aspetti legati a
   organizzazione, processi, regole, dati e tecnologie.

-  Parte seconda - Componenti tecnologiche: le componenti tecnologiche
   del modello strategico sono riportate nei capitoli (numerati da 3 a
   1) su Servizi, Piattaforme, Dati e intelligenza artificiale,
   Infrastrutture, Sicurezza. Il tema dell'interoperabilità diventa
   trasversale a tutti i capitoli ed è evidenziato in particolare nel
   capitolo dedicato ai Servizi. Il capitolo "Dati" è integrato da una
   sezione nuova dedicata all'intelligenza artificiale. Sono riportati
   alcuni principi generali che dovranno essere adottati dalle pubbliche
   amministrazioni e declinati in fase di applicazione, tenendo in
   considerazione lo scenario in veloce evoluzione.

-  Parte terza - Strumenti. La novità di questo Piano è quella di
   riportare una sezione verticale dedicata agli strumenti che le
   amministrazioni possono prendere a riferimento come modelli di
   supporto, esempi di buone pratiche, *check-list* per pianificare i
   propri interventi. Questa sezione è destinata ad ampliarsi e ad
   essere sistematicamente aggiornata sul sito AGID, nelle pagine
   dedicate al Piano triennale.

Per meglio comprendere la terminologia utilizzata nel Piano si è
ritenuto opportuno fornire un "Glossario" in appendice. Inoltre, per
offrire un quadro di maggiore dettaglio su alcune tematiche chiave, sul
sito web di AGID, sempre nella sezione dedicata al Piano triennale,
saranno riportati opportuni approfondimenti.

La struttura dei capitoli del presente aggiornamento mantiene la stessa
impostazione delle precedenti edizioni:

-  lo **Scenario** introduce brevemente i temi affrontati nel capitolo,
   illustra lo stato dell'arte in raccordo con i Piani precedenti e
   offre un'anteprima delle traiettorie future, evidenziando anche i
   relativi punti di attenzione ed azioni essenziali utili a tutti gli
   enti;

-  il **Contesto normativo e strategico** elenca i riferimenti, eventualmente
   aggiornati, a cui le amministrazioni devono attenersi, in termini di fonti
   normative con *link* a documenti e/o siti ufficiali e riferimenti ad attività
   progettuali finanziate, compresi i riferimenti agli specifici investimenti
   del PNRR;

-  le sezioni **Obiettivi e Risultati attesi** descrivono i
   macro-obiettivi del Piano sul tema specifico e, per ciascun obiettivo
   individuano i risultati attesi (RA) e relativi target annuali, ove
   presenti, per il triennio 2024-2026;

-  la sezione **Linee di azione istituzionali** specifica tempi e linee di
   azione (attività) a carico di AGID, Dipartimento per la Trasformazione
   Digitale, ACN e altri soggetti istituzionali per il conseguimento di ciascun
   obiettivo. In questo aggiornamento le linee di azione sono state
   rappresentate come segue:

   -  le linee di azione con tempi di realizzazione nel mese di dicembre 2024
      sono mantenute nel testo attuale;
   -  le linee di azione completate sono state eliminate dal testo e sono state
      riportate in apposita Appendice 2 "Risultati e *output* delle Linee di
      azione istituzionali 2024 completate, con il riferimento al rispettivo
      *output* e/o risultato;
   -  le linee di azione ripianificate sono presenti nel testo, con i tempi
      aggiornati e sono contrassegnate da un asterisco;
   -  le nuove linee di azione sono inserite nel testo e seguono la numerazione
      progressiva per capitolo.

   Per alcune linee di azione si ritenuto di intervenire sul testo dal punto di
   vista redazionale per migliorarne la leggibilità. Queste piccole modifiche
   non sono tracciate poiché non impattano sui contenuti.

-  la sezione **Linee di azione per le PA** specifica le linee di azione
   (attività) a carico delle diverse PA, che derivano dalle azioni dei
   soggetti istituzionali sopra indicati.

Sono stati aggiornati, ove opportuno, i due ulteriori paragrafi alla fine di
ciascun capitolo:

-  **Strumenti per l'attuazione del Piano**

   Sono elencati gli strumenti collegati ai contenuti del capitolo
   specifico, con i *link* relativi. Si tratta di piattaforme web, *tools*,
   linee guida, documentazione di riferimento.

-  **Risorse e fonti di finanziamento**

   Sono inseriti gli eventuali riferimenti alle risorse e fonti di
   finanziamento disponibili per supportare gli interventi da parte delle
   amministrazioni. Ad esempio, vengono segnalate le opportunità di
   ricorrere a gare strategiche ICT, di rispondere ad avvisi e bandi
   pubblici e di intercettare misure PNRR di interesse.

Guida alla lettura dell'aggiornamento 2025 del PT 2024-2026
-----------------------------------------------------------

La redazione del presente aggiornamento del Piano ha seguito lo stesso percorso
di confronto e condivisione con i soggetti istituzionali appartenenti al Tavolo
di concertazione permanente. Per ogni capitolo del Piano, sottoposto a revisione
e aggiornamento, sono stati infatti forniti contributi redazionali dai soggetti
competenti. Inoltre, per alimentare la parte terza - Strumenti (già elemento di
novità nell'edizione 2024-2026), ai componenti del Tavolo è stato messo a
disposizione un *format* per la proposta di nuovi "strumenti". La partecipazione
è stata ampia e sono pervenute molte proposte, tutte pertinenti e innovative.
Alcune di queste sono in corso di maggiore definizione e dettaglio e potranno
essere inserite in versioni successive del Piano, altre sono state già inserite
in questo documento. Il Piano prevede che l'aggiornamento degli strumenti sia un
processo continuo, e tal fine sarà messa a disposizione un'apposita sezione sul
sito AGID del Piano triennale.

Le principali modifiche dell'aggiornamento 2025 riguardano:

-  l'introduzione del tema *IT-Wallet* nello "Scenario delle piattaforme
   nazionali che erogano servizi a cittadini e imprese o altre PA", nel capitolo
   4 - Piattaforme;

-  l'aggiornamento del tema SUAP-SUE (RA4.1.7) per l'adeguamento al target PNRR;

-  l'introduzione del nuovo risultato atteso su SIOPE+ (RA4.1.8), con relativi
   target e linee di azione nel capitolo 4 - Piattaforme;

-  l'introduzione di undici nuovi strumenti nella Parte terza - Strumenti del
   Piano.

Per meglio comprendere la terminologia utilizzata nel Piano sono state
ulteriormente integrate le voci presenti nel "Glossario e Acronimi" in Appendice
1.

In questo aggiornamento 2025 è stata inserita l'Appendice 2 "Risultati e
*output* delle Linee di azione istituzionali 2024 completate", di ausilio al
lettore per il monitoraggio degli avanzamenti delle linee di azione previste dal
Piano 2024-2026.

Inoltre, per offrire un quadro di maggiore dettaglio su alcune tematiche chiave,
sul sito web di AGID, sempre nella sezione dedicata al Piano triennale, saranno
riportati opportuni approfondimenti.

Come per le edizioni precedenti, questo Piano rappresenta un lavoro comune *in
progress*, e nei prossimi aggiornamenti verranno ulteriormente dettagliate
tematiche e azioni ad oggi in fase di definizione.
