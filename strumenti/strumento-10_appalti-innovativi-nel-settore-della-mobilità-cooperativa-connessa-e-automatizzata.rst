Strumento 10 - Appalti innovativi nel settore della mobilità cooperativa, connessa e automatizzata
==================================================================================================

*Versione 1.0 del 21/08/2024*

10.1 - Anagrafica
-----------------

**Ente:** Centro Nazionale per la Mobilità Sostenibile

**Ufficio proponente:** Spoke 7 - Mobilità Cooperativa, Connessa e
Automatizzata e Infrastrutture di Trasporto Intelligenti

**Destinatari:** Tutte le pubbliche amministrazioni

**Capitolo del PT 2024-2026:** Cap. 2 - Il procurement per la
trasformazione digitale

**Tematica:** Gli acquisti di innovazione per la trasformazione digitale

10.2 - Scenario
---------------

Le PA, soprattutto ma non solo quelle di minori dimensioni, non hanno le
competenze e la capacità tecnica per la progettazione, verifica di
qualità e gestione di strumenti complessi legati all'ottimizzazione e al
controllo della mobilità delle persone e al trasporto delle merci.
Necessitano di una azione di supporto nel loro ruolo di stazione
appaltante, sia in fase di progettazione ed espressione delle esigenze,
sia in fase di verifica/testing/validazione della fornitura di
innovazione che, in ultimo, in fase di utilizzo continuato nel tempo
delle soluzioni acquisite e messe in opera. Inoltre, la fase di
progettazione e di realizzazione delle soluzioni è spesso realizzata
senza una preliminare analisi delle opportunità già disponibili e
accessibili sul campo o a livello globale, determinando sia errori di
sopravvalutazione che di sottostima del gap tecnologico, strumentale e
operativo da colmare per il corretto e continuativo funzionamento delle
soluzioni. Lo strumento è, pertanto, finalizzato a elevare drasticamente
sia la numerosità di soluzioni progettate coerentemente con le
dimensioni e le reali esigenze della stazione appaltante, che la
percentuale di soluzioni innovative mantenute operative a distanza dalla
loro acquisizione e messa in opera.

10.3 - Presentazione
--------------------

Gli obiettivi dello strumento sono quelli di:

-  aumentare la quantità delle procedure di tipo pre-commerciale e
   partenariato per l'innovazione nel settore della mobilità delle
   persone e del trasporto delle merci e favorire l'efficacia
   dell'azione

-  aumentare la qualità delle procedure di tipo pre-commerciale e
   partenariato per l'innovazione nel settore della mobilità e favorire
   il loro corretto dimensionamento e l'efficienza e persistenza di
   azioni ed effetti.

La modalità di attuazione dello strumento prevede la realizzazione di un
servizio di supporto alla P.A. nella verifica dei seguenti punti
qualificanti relativi agli appalti innovativi nel settore della mobilità
delle persone e del trasporto delle merci:

-  dimensionamento delle esigenze e scelta delle soluzioni tecnologiche
   e operative

-  disponibilità di dati e accessibilità a fonti globali di informazione
   in grado di alimentare le soluzioni e assicurarne la significatività
   e il funzionamento accurato

-  disponibilità di sistemi di campo (*sensing*) in grado di integrare
   con misure dirette/locali i dati e le fonti di informazione globali
   mancanti o a cui non si riesce ad avere accesso

-  disponibilità delle tecnologie abilitanti per l'utilizzo efficiente e
   robusto dei sistemi di campo per l'integrazione con misure dirette

-  capacità di utilizzare con continuità e manutenere nel tempo i
   sistemi di campo per l'integrazione con misure dirette

-  disponibilità o realizzazione di sistemi di rilievo e modellazione
   delle reti di offerta e delle leggi di deflusso, trasporto e mobilità

-  disponibilità o realizzazione di sistemi decisionali per
   l'ottimizzazione e il controllo di domanda, offerta, carichi, flussi
   e prestazioni

-  disponibilità o realizzazione di sistemi di attuazione
   dell'ottimizzazione e controllo e delle relative tecnologie,
   attraverso il dispiegamento di soluzioni operative e facilmente
   implementabili di tipo *Intelligent Transportation Systems*

-  disponibilità o realizzazione di strumenti di stima, misura e
   verifica degli effetti/impatti dell'innovazione

-  accesso a laboratori remoti, laboratori mobili e *living-lab* per il
   *testing* delle soluzioni sviluppate e fornite e per la loro
   validazione in contesti operativi, in scala o simulati

-  accesso, predisposizione o utilizzo di procedure di test e
   validazione delle soluzioni.

10.4 - Quadro di sintesi - elementi chiave
------------------------------------------

Il supporto avviene attraverso l'accesso ai laboratori e alle competenze
del Centro Nazionale per la Mobilità Sostenibile e, in particolare, alle
*facility* della Flagship CCAM4Italy and MOD4Italy dello Spoke 7. La
forma di supporto si articola attraverso la erogazione di finanziamenti
per l'assicurazione di qualità degli appalti innovativi nel settore
della mobilità delle persone e del trasporto delle merci. Lo strumento
di assicurazione di qualità viene testato anche nell'ambito del
programma Smarter Italy, attualmente principale programma di
sperimentazione di appalti di innovazione. La sperimentazione comprende
quindi l'ambito *Smarter Italy*, con riferimento alla esecuzione degli
appalti per la *Smart Mobility* e per la Mobilità Urbana Sostenibile
delle merci e si estende alle ulteriori azioni di sperimentazione di
appalti innovativi per gli anni 2025 e 2026.

10.5 - Risorse utili
--------------------

Lettere d) e g) dell'art. 14-bis comma 2 del Codice per
l'Amministrazione Digitale:

-  `Decreto legislativo 7 marzo 2005, n. 82, "Codice
   dell'amministrazione
   digitale" <https://www.normattiva.it/uri-res/N2Ls?urn:nir:stato:decreto.legislativo:2005-03-07;82>`__

-  `Smarter Italy <https://smarteritaly.agid.gov.it/>`__
