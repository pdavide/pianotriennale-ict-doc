Strumento 11 - Sportello digitale INAIL
=======================================

*Versione 1.0 del 09/07/2024*

11.1 - Anagrafica
-----------------

**Ente:** INAIL

**Ufficio proponente:** Direzione centrale organizzazione digitale -
Ufficio transizione digitale

**Destinatari:** Tutte le pubbliche amministrazioni

**Capitolo del PT 2024-2026:** Capitolo 3 - Servizi

**Tematica:** Progettazione dei servizi: accessibilità e design

11.2 - Scenario
---------------

Servizio di prenotazione e gestione degli appuntamenti presso le sedi di
INAIL dedicato alla utenza esterna basato su piattaforma digitale.

Sportello Digitale è il servizio offerto da INAIL per prenotare un
appuntamento presso le sedi territoriali e ricevere una consulenza in
sede o da remoto tramite piattaforma Microsoft.

Questo strumento persegue gli obiettivi della Missione 1 del PNRR, che
mirano a digitalizzare, innovare e rendere più sicura la Pubblica
Amministrazione attraverso la fornitura di servizi digitali agli utenti
esterni. Parte integrante del cambiamento tecnologico e culturale
avviato dall'Istituto nel 2019 con l'adozione del modello lavorativo
ibrido, il servizio di Sportello Digitale offre molteplici benefici.

Per l'utenza esterna, il servizio consente di partecipare agli
appuntamenti da remoto, ovunque e con qualsiasi dispositivo, agevolando
gli utenti che non possono recarsi presso le sedi territoriali. Inoltre,
il sistema di prenotazione è rapido, sicuro e di facile utilizzo,
accessibile tramite il portale istituzionale con le proprie credenziali
SPID o CIE, e mantiene l'utente costantemente aggiornato sullo stato del
proprio appuntamento attraverso notifiche via *e-mail* e SMS. Questo
aumenta la soddisfazione complessiva degli utenti e consente di ricevere
continui *feedback* per il miglioramento del servizio.

Il personale di sede beneficia della compatibilità del servizio con la
modalità di lavoro ibrida, permettendo l'erogazione delle consulenze
anche da remoto. L'organizzazione intelligente degli appuntamenti
massimizza la capacità di gestione delle richieste e favorisce una
maggiore collaborazione tra il personale di sede. Inoltre, la
visualizzazione anticipata delle informazioni sugli appuntamenti
consente al personale di prepararsi al meglio per le consulenze.

11.3 - Presentazione
--------------------

Lo Sportello Digitale ha le seguenti funzionalità per l'utenza esterna:

-  Prenotazione dell'appuntamento, in sede o da remoto, tramite il
   portale INAIL

-  Due modalità di erogazione dell'appuntamento disponibili e a scelta
   dell'utente (da remoto o in sede)

-  Possibilità di partecipazione all'appuntamento tramite *call
   conference*, in caso di scelta di erogazione da remoto, senza
   necessità di recarsi presso la sede.

I relativi benefici sono i seguenti:

-  Consulenza da remoto: possibilità di partecipare ad un appuntamento
   da remoto in qualsiasi luogo e tramite qualsiasi dispositivo

-  Innovazione: agevolazione per gli utenti impossibilitati a
   raggiungere le sedi territoriali

-  *User-friendly*: Sistema di prenotazione rapido, sicuro e di facile
   utilizzo, accessibile mediante SPID o CIE.

-  *Feedback*: aumento della *customer satisfaction* e ricezione
   continua di *feedback*.

-  Notifiche: sistema di notifiche mediante *e-mail* e sms che mantiene
   l'utente costantemente aggiornato.

-  Informazioni: vengono fornite informazioni sui servizi offerti
   dall'Istituto al fine di indirizzare correttamente la prenotazione.

Lo Sportello Digitale ha le seguenti funzionalità per l'utenza interna:

-  Organizzazione delle richieste di appuntamento pervenute in sede (da
   parte del responsabile di sede e del responsabile di processo)

-  Integrazione della gestione degli appuntamenti con la propria agenda
   compatibilmente con impegni, modalità e turni di lavoro)

-  Possibilità di erogazione dell'appuntamento all'utente esterno
   tramite *call conference*

-  Panoramica complessiva degli appuntamenti e dei processi per il
   responsabile di sede

I relativi benefici sono i seguenti:

-  Compatibilità del servizio con la modalità di lavoro ibrida,
   consentendo l'erogazione delle consulenze anche da remoto.

-  Efficienza: Organizzazione intelligente degli appuntamenti che
   massimizza la capacità della sede di evadere le richieste.

-  Collaborazione: Maggiore collaborazione fra responsabili e consulenti
   all'interno della sede

-  Disponibilità: L'organizzazione degli appuntamenti, sulla base delle
   disponibilità, della reperibilità e degli orari di sportello, limita
   l'*overbooking*.

-  Efficacia: Visualizzazione in anteprima delle informazioni della
   richiesta di appuntamento, che consente di prepararsi alle consulenze
   in anticipo.

-  Monitoraggio: Gestione rapida e monitoraggio *real time* degli
   appuntamenti

11.4 - Quadro di sintesi - elementi chiave
------------------------------------------

Approccio metodologico e percorso di adozione

L'approccio adottato per accompagnare l'introduzione e l'implementazione
dello Sportello Digitale ha consentito di progettare uno strumento in
linea con le diverse esigenze delle sedi e degli utenti. La co-creazione
dello Sportello Digitale, così come il suo costante miglioramento, sono
stati possibili grazie alla raccolta continua di feedback del personale
di sede e al monitoraggio del livello di adozione del servizio sul
territorio. L'approccio si suddivide nelle seguenti quattro fasi:

1 Fase di disegno e progettazione, caratterizzata dalla raccolta e
convalida dei requisiti con gli *stakeholder* chiave per definire la
soluzione;

2 Fase di sperimentazione, che ha visto il coinvolgimento del personale
delle sedi selezionate nelle attività di sperimentazione e validazione
della soluzione. Tali attività sono state accompagnate da sessioni di
formazione, apertura di *community* di supporto e incontri di raccolta
*feedback*;

3 Fase di apertura all'esterno, durante la quale il servizio è stato
esteso gradualmente a tutte le sedi sul territorio nazionale, supportato
da un piano comunicativo e informativo sia verso il personale di sede
che verso l'utenza esterna;

4 Fase di monitoraggio, caratterizzata dall'osservazione continua del
livello di adozione al fine di implementare eventuali azioni strategiche
di miglioramento.

Il progetto è stato realizzato con la collaborazione tra Direzione IT,
Direzioni di *business* e Direzioni regionali.

La fase di sperimentazione ha visto il coinvolgimento di alcune sedi
territoriali ed è stata accompagnata da sessioni di raccolta *feedback*
con gli utenti sperimentatori per il continuo miglioramento della
soluzione.

Il servizio è stato esteso in tutta Italia nel mese di luglio 2022,
coinvolgendo 188 sedi distribuite sul territorio nazionale. Questo ha
portato ad un cambiamento dei servizi di supporto di INAIL, rispondendo
al meglio alle esigenze di lavoratori e aziende e migliorando di
conseguenza l'interazione con l'utenza esterna.

11.5 - Risorse utili
--------------------

-  `Sportello digitale
   (INAIL.it) <https://www.inail.it/portale/it/supporto/guide-e-manuali-operativi/sportello-digitale.html?all=true>`__
