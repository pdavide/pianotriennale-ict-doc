Strumento 13 - Approccio INAIL all'Intelligenza Artificiale
===========================================================

*Versione 1.0 del 10/09/2024*

13.1 - Anagrafica
-----------------

**Ente:** INAIL

**Ufficio proponente:** Direzione centrale organizzazione digitale -
Ufficio responsabile della transizione digitale

**Destinatari:** Tutte le pubbliche amministrazioni

**Capitolo del PT 2024-2026:** Capitolo 5 - Dati e intelligenza artificiale

**Tematica:** Intelligenza artificiale per la Pubblica Amministrazione

13.2 - Scenario
---------------

In un contesto in continua evoluzione, l'adozione di tecnologie
emergenti e basate sull'intelligenza Artificiale (IA) da parte di INAIL
si presenta come un obiettivo strategico di primaria importanza sia per
efficientare i processi interni, sia per erogare servizi migliori a
cittadini e imprese.

*Governance* dei dati e dell'IA.

L'adozione delle soluzioni di IA non può prescindere da considerazioni
sulle implicazioni etiche, di sicurezza e qualità dei dati e di
conformità normativa.

Il primo passo verso un utilizzo consapevole e maturo delle tecnologie
di IA passa innanzitutto per l'adozione di un'opportuna *governance* dei
dati a cui si integra la governance dell'IA. La priorità dell'INAIL è
infatti quella di favorire un uso sostenibile ed etico dei dati, e
quindi di sviluppare sistemi di IA che siano conformi alle normative
vigenti e quelle imminenti.

La necessità di attuare tale processo, del resto, non deriva solo
dall'esigenza legislativa e di *compliance*, ma anche dal ruolo e dalla
responsabilità sociale che l'Istituto assolve nell'ecosistema italiano.

L'*AI Act*: cosa comporta per l'Istituto e quali sono i prossimi
passi.

L'impatto più tangibile e articolato sarà quello relativo alla
conformità normativa. L'Istituto si sta già predisponendo per adeguarsi
ai requisiti imposti dalla nuova legge, prevedendo di adeguare i propri
sistemi e processi alle norme e prevedendo un monitoraggio centralizzato
e continuo nel tempo delle soluzioni.

Inoltre, si prevedono sistemi di monitoraggio delle performance dei
sistemi di IA in utilizzo, al fine di assicurare, durante tutto il ciclo
di vita dei sistemi, il rispetto dei requisiti come affidabilità, non
discriminazione, accuratezza, robustezza e cybersicurezza, sorveglianza
umana e qualità dei dati.

Sul tema di IA generativa, data la forte spinta innovativa e la volontà
di investire in tali tecnologie, peraltro già in uso, l'Istituto intende
gestire adeguatamente questo processo di adozione, al fine di assicurare
i giusti livelli di supervisione, controllo e rispetto dei requisiti
normativi ed etici.

13.3 - Presentazione
--------------------

Questa scheda rappresenta l'aggiornamento a settembre 2024 del
contributo INAIL allo Strumento 5. Si illustra come l'Istituto stia
implementando soluzioni di IA, quali siano le opportunità e i benefici
derivanti dalle diverse progettualità in corso e future e, infine, le
necessità di governo di tali tecnologie, anche rispetto alla conformità
normativa.

L'Intelligenza artificiale sta rivoluzionando il mondo grazie alla
disponibilità di soluzioni che permettono di automatizzare ed
efficientare un'ampia gamma di processi. Anche INAIL ha avviato da tempo
un percorso di adozione di tali tecnologie, nell'ottica di abilitare
nuove opportunità e valore pubblico.

I progetti in cui sono stati adottati o sono in corso di realizzazione
sistemi di IA afferiscono alle seguenti aree:

1.  Miglioramento dell'efficienza operativa e pianificazione

2.  Analisi predittiva ai fini della prevenzione degli infortuni

3.  Gestione delle richieste e segnalazioni in ambito *Customer Service*

4.  Automazione nell'elaborazione dei processi di gestione dei bandi ISI
    (finanziamenti alle imprese per il miglioramento della sicurezza sul
    lavoro)

5.  Analisi dei dati medici e pareri tecnici

6.  Rilevamento di frodi

7.  Evoluzione e personalizzazione dei servizi in funzione della
    *customer experience*

8.  Gestione della *Knowledge Base*

9.  Supporto all'area legale

10. *IT Costing*

13.4 - Quadro di sintesi - elementi chiave
------------------------------------------

In riferimento alle aree precedentemente elencate si forniscono brevi
spiegazioni

1. Miglioramento dell'efficienza operativa e pianificazione

Utilizzo di sistemi analitico-predittivi focalizzati sulle politiche del
personale e di sistemi di verifica della sostenibilità e
dell'adeguatezza finanziaria dell'ente (tramite lo sviluppo del sistema
di gestione del bilancio tecnico attuariale)

2. Analisi predittiva ai fini della prevenzione degli infortuni

Adozione di sistemi cognitivi per l'analisi dei dati afferenti agli
infortuni mortali, i quasi incidenti e gli infortuni su strada.

3. Gestione delle richieste e segnalazioni in ambito *Customer Service*

*Chatbot* addestrate dall'IA attraverso tecniche di *machine learning*
per gestire le richieste e le segnalazioni degli utenti, fornendo loro
risposte immediate e migliorandone l'esperienza complessiva.

4. Automazione nell'elaborazione dei processi di gestione dei bandi ISI

Utilizzo di sistemi cognitivi e di *machine learning*, implementazione
di un assistente personale verso gli utenti e analisi automatizzata dei
documenti amministrativi e tecnici ISI e la classificazione documentale.

5. Analisi dei dati medici e pareri tecnici

Progetto per lo sviluppo di un modello di *machine learning* che
supporta il medico nella valutazione del danno derivante da infortunio.

Progetto per l'utilizzo di sistemi cognitivi e di IA per la lavorazione
dei pareri tecnici in materia di fattori di rischio correlati
all'insorgenza e al riconoscimento delle malattie professionali.

6. Rilevamento di frodi

Identificazione di modelli sospetti o anomalie nei dati, contribuendo
alla prevenzione delle frodi, attraverso suggerimenti intelligenti con
tecniche di *machine learning*, allo scopo di identificare e prevenire
attività fraudolente e individuare anomalie di processo.

7. Evoluzione e personalizzazione dei servizi in funzione della
*customer experience*

Utilizzo di algoritmi di IA per la classificazione, annotazione ed
estrazione di entità ai fini dell'analisi dei *feedback* e la loro
classificazione utile ad indirizzare azioni evolutive o di
personalizzazione dei servizi per specifiche necessità individuate in
funzione delle classi di utenti (aziende, intermediari, lavoratori).

8. Gestione della *Knowledge Base*

Utilizzo della IA generativa per la gestione del *knowledge management*,
che permette di semplificare il processo di acquisizione, distribuzione
e utilizzo efficace delle conoscenze di un'organizzazione.

9. Supporto all'area legale

Prototipo di *legal AI discovery* per analizzare la documentazione
legale. Il sistema permette l'indicizzazione e una migliore
consultazione delle informazioni e della documentazione, fornendo
un'esperienza avanzata di ricerca su documenti e contenuti non
strutturati.

10. *IT Costing*

Sperimentazione dedicata alla realizzazione di un algoritmo di *machine
learning* volto a garantire l'efficientamento del modello di *IT
Costing* mediante la normalizzazione e classificazione dei dati relativi
ai costi dei servizi IT.

13.5 - Risorse utili
--------------------

-  Il *Proof of Concept* su INAIL nell'ambito del Progetto
   Accredia-CINI: *Quality Management* Per i Sistemi di AI nelle
   Organizzazioni.

