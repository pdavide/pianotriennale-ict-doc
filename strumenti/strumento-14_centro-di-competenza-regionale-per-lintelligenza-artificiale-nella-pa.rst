Strumento 14 - Centro di competenza regionale per l'Intelligenza artificiale nella PA
=====================================================================================

*Versione 1.0 del 01/08/2024*

14.1 - Anagrafica
-----------------

**Ente:** Regione Puglia

**Ufficio proponente:** Regione Puglia - Ufficio transizione digitale

**Destinatari:** Regioni, Province Autonome

**Capitolo del PT 2024-2026:** Capitolo 1- Organizzazione e gestione del
cambiamento/Capitolo 5 - dati e intelligenza artificiale

**Tematica:** Intelligenza artificiale e pubblica amministrazione

14.2 - Scenario
---------------

Il tema dell'Intelligenza artificiale (IA) e della gestione del
cambiamento che ne potrà derivare costituisce uno dei temi più attuali,
sia per le tante e diverse iniziative che si stanno realizzando nel
mondo delle PA, sia per la portata innovativa in termini di norme,
competenze e processi. Tra gli strumenti di IA che le pubbliche
amministrazioni stanno ipotizzando per affrontare le nuove sfide
tecnologiche, per la potenziale capacità innovativa merita particolare
attenzione la costituzione di un Centro di Competenza regionale
sull'Intelligenza artificiale, con lo scopo di presidiare tutti gli
aspetti di applicazione di sistemi e strumenti di intelligenza
artificiale nelle attività di una pubblica amministrazione, a partire
dal supporto alla revisione e semplificazione dei processi interni.

14.3 - Presentazione
--------------------

Il presente documento ripercorre le principali tappe della sua
costituzione, in modo da disegnare un modello che possa essere replicato
in altre realtà e possa costituire uno strumento operativo anche per
altre pubbliche amministrazioni. L'idea di Regione Puglia parte dalla
riflessione sulla dicotomia tra opportunità e rischi dei sistemi di IA,
e dalla necessità di garantirne un utilizzo sicuro, responsabile e
trasparente, scevro da pregiudizi e rispettoso dei diritti di tutti,
nonché della opportuna comprensione di tali dinamiche e di una adeguata
formazione, che consenta di conquistare e mantenere la fiducia dei
cittadini, con onere, per le pubbliche amministrazioni, di prendere in
carico tali esigenze. L'Amministrazione regionale pugliese è da sempre
vicina ai temi dell'Intelligenza artificiale, nelle sue diverse forme,
con l'obiettivo ultimo di sviluppare soluzioni utili alla
semplificazione dell'attività amministrativa, con impatto diretto sulla
vita dei propri cittadini, evolvere i servizi pubblici e migliorare il
rapporto tra Pubblica Amministrazione e cittadini, fondato su un
utilizzo sicuro, trasparente, tracciabile e non discriminatorio di tali
"nuovi" servizi.

14.4 - Quadro di sintesi - elementi chiave
------------------------------------------

Sulle riflessioni sopra esposte, si è concretizzata la proposta di
deliberazione che il Responsabile per la Transizione Digitale ha
presentato alla Giunta regionale, finalizzata alla costituzione del
Centro di Competenza regionale sull'intelligenza artificiale.

Nella proposta, il RTD sottolinea la necessità che i sistemi basati
sull'Intelligenza artificiale si integrino con le attività svolte dal
personale pubblico nel quotidiano, rendendo sempre più sostenibili i
processi che ne sono alla base, senza sostituire integralmente i compiti
loro assegnati, e l'opportunità/onere di guidare e coordinare lo
sviluppo di tali soluzioni che le pubbliche amministrazioni hanno,
perseguendo i fini dell'azione pubblica e garantendo il rispetto di
principi e diritti.

Ovviamente, tali attività richiedono una riflessione congiunta sugli
aspetti nevralgici di sistemi e strumenti di IA, che parta da una
valutazione preliminare dei principali punti di attenzione e di
possibili strumenti e soluzioni individuati, e la sperimentazione di
tali eventuali strumenti e soluzioni.

La Giunta regionale pugliese ha approvato la costituzione del centro con
la `D.G.R. 30 ottobre 2023, n.
1488 <https://burp.regione.puglia.it/documents/20135/2226962/DEL_1488_2023.pdf/a9973d34-3c6d-f936-0be2-64766872a8ad?t=1700483311184>`__,
stabilendo espressamente, tra i compiti del Centro, quello di:

-  indagare, analizzare, comprendere, monitorare e valutare tutte le
   implicazioni (etiche, normative, infrastrutturali, economiche) e la
   sostenibilità di applicazioni, sistemi, strumenti e soluzioni di
   Intelligenza artificiale nella Pubblica Amministrazione regionale,
   promuovendo la redazione di linee di indirizzo, l'attività di
   ricerca, formazione e studio specifiche, anche tramite costituzione
   di tavoli di lavoro monotematici, sotto il coordinamento del RTD
   regionale;

-  sperimentare l'utilizzo di applicazioni, sistemi, strumenti e
   soluzioni di intelligenza artificiale in ambito regionale,
   all'interno di processi e sistemi dell'Ente, coinvolgendo, allo
   scopo, anche la Rete degli RTD delle Agenzie e delle *in house*
   regionali.

Il Centro opera tramite un Comitato Tecnico, composto da

-  il Responsabile per la Transizione al Digitale di Regione Puglia;

-  il Responsabile per la Transizione al Digitale di InnovaPuglia S.p.A;

-  il Responsabile per la Transizione al Digitale del Consiglio
   Regionale pugliese;

-  il Consigliere del Presidente per l'informatizzazione,
   l'*e-government* e il *social government*;

-  un componente dell'Ufficio RTD;

e, nel rispetto dei principi di leale collaborazione tra amministrazioni
pubbliche e, previe specifiche intese e accordi,

-  un rappresentante dell'Agenzia per l'Italia Digitale;

-  un rappresentante di ciascuna delle Università pugliesi.

Nel documento che descrive il funzionamento del Centro (vedi § 14.5
Risorse utili) sono specificati gli obiettivi e le caratteristiche del
Centro, la sua struttura, gli organi e le figure che opereranno
all'interno di esso, le principali attività che il Centro svolgerà, la
relazione con le altre strutture regionali.

Inoltre, è previsto che il Centro possa dotarsi di un regolamento
interno di organizzazione e funzionamento, e che possa avviare
collaborazioni, formali e/o informali, con altri Enti, Organizzazioni,
Università ed Enti di Ricerca, nonché di organizzare specifici tavoli
tematici sui singoli aspetti dell'Intelligenza artificiale.

Con successiva `D.G.R. 28 marzo 2024, n.
349 <https://burp.regione.puglia.it/documents/20135/2467739/DEL_349_2024.pdf/29a51671-865c-12da-893f-a4de4df86a74?version=1.0&t=1714994612490>`__,
sempre su impulso del RTD regionale, la Giunta ha approvato lo schema di
protocollo d'intesa con le Università pugliesi e AGID, per avviare
l'operatività del Comitato Tecnico del Centro.

Con la delibera di approvazione, la Giunta ha affidato al RTD regionale
il compito di costituire il suddetto "Centro di Competenza regionale
sull'Intelligenza Artificiale nella Pubblica Amministrazione", delegando
ad esso il compito di sottoscrivere gli accordi previsti e gli eventuali
ulteriori atti necessari.

Fondamentale, quindi, la collaborazione con le Università del
territorio, soprattutto sugli aspetti di "ricerca" delle soluzioni di
IA, così come la collaborazione con AGID, essenziale per delineare le
attività del Centro nella direzione definita, a livello nazionale, dal
Piano triennale per l'informatica nella Pubblica Amministrazione
2024-2026 e dalla Strategia Italiana per l'Intelligenza Artificiale
2024-2026.

Inoltre, l'Accordo prevede espressamente il coinvolgimento di esperte/i
consultive/i d'ambito, rappresentanti delle Direzioni di Dipartimento e
delle Agenzie strategiche/*in house* regionali, da convocare, anche
singolarmente, su richiesta del Comitato e della/del Presidente del
Comitato, per lo specifico ambito di competenza.

L'accordo, di durata triennale, non prevede alcun onere a carico
dell'amministrazione regionale e degli altri soggetti aderenti, non
determina alcun rapporto di dipendenza con la Regione Puglia, né dà
diritto a compensi, rimborsi e/o indennità di qualsiasi tipo.

Alla data di stesura del presente contributo, `AGID ha sottoscritto
l'Accordo <https://trasparenza.agid.gov.it/page/103/details/5175/determinazione-n200-del-9-luglio-2024-protocollo-di-intesa-tra-lagenzia-per-litalia-digitale-agid-e-la-regione-puglia-per-lo-svolgimento-in-collaborazione-di-attivita-finalizzate-alla-realizzazione-delle-attivita-del-centro-di-competenza-regionale-sullintelligenza-artificiale-nella-pubblica-amministrazione.html>`__.
L'insediamento del Centro è previsto nel mese di settembre 2024, a
seguito della sottoscrizione dell'Accordo anche da parte delle
Università del territorio, con l'approvazione del programma delle
attività e dell'eventuale regolamento di funzionamento.

14.5 - Risorse utili
--------------------

-  `D.G.R. n. 1488/2023 - Istituzione
   Centro <https://burp.regione.puglia.it/documents/20135/2226962/DEL_1488_2023.pdf/a9973d34-3c6d-f936-0be2-64766872a8ad?t=1700483311184>`__

-  `D.G.R. n. 349/2024 - Approvazione protocollo d'intesa con Università
   pugliesi e
   AGID <https://burp.regione.puglia.it/documents/20135/2467739/DEL_349_2024.pdf/29a51671-865c-12da-893f-a4de4df86a74?version=1.0&t=1714994612490>`__

