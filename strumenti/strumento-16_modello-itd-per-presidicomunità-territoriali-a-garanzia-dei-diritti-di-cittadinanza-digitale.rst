Strumento 16 - Modello ITD per presidi/comunità territoriali a garanzia dei diritti di cittadinanza digitale
============================================================================================================

*Versione 1.0 del 17/09/2024*

16.1 - Anagrafica
-----------------

**Ente:** Coordinamento tecnico della Commissione Innovazione
Tecnologica e Digitalizzazione della Conferenza delle Regioni e Province
autonome

**Ufficio proponente:** Coordinamento tecnico della Commissione
Innovazione Tecnologica e Digitalizzazione della Conferenza delle
Regioni e Province autonome

**Destinatari:** Tutte le pubbliche amministrazioni

**Capitolo del PT 2024-2026:** Capitolo 1- Organizzazione e gestione del
cambiamento

**Tematica:** *Governance*

16.2 - Scenario
---------------

Nel capitolo 1 del Piano triennale, al paragrafo "collaborazione
istituzionale" è riportato che "il processo di trasformazione digitale
coinvolge, a tutti i livelli, decisori pubblici, dirigenza pubblica,
cittadini e imprese nella logica della partecipazione e della
consultazione. Per affrontare questa trasformazione è necessario
delineare e seguire un iter di transizione che richiede collaborazione
tra tutte le componenti istituzionali, nel quadro di un sistema
nazionale per la trasformazione digitale (SNTD) di cui facciano parte
Governo, Enti centrali, Regioni e Province autonome, Enti locali e che
sia aperto anche a tutto il partenariato economico e sociale. La
collaborazione consiste nel coinvolgimento delle varie strutture
operative esistenti con la missione di sostenere la continua
trasformazione digitale del Paese, per rendere esigibili i diritti di
cittadinanza digitale e contribuire alla sostenibilità e alla crescita
economica e sociale".

Inoltre, nel paragrafo dedicato a "L'ecosistema amministrativo
digitale" è riportato che nella nuova impostazione del Piano triennale
"(..) Gli ecosistemi vengono intesi con un significato diverso da
quello usato in precedenti versioni del Piano triennale. È necessario
seguire un approccio innovativo che affronti, in maniera sistematica,
tutti gli aspetti legati a organizzazione, processi, regole, dati e
tecnologie. Nonostante gran parte dell'attività delle pubbliche
amministrazioni sia già composta da procedimenti e procedure ben
definite, non vuol dire che questa non possa essere reingegnerizzata
sia da un punto di vista della semplificazione che da un punto di
vista della digitalizzazione.

Occorre che ogni singolo ente pubblico divenga un "ecosistema
amministrativo digitale", alla cui base ci siano piattaforme
organizzative e tecnologiche, ma in cui il valore pubblico sia
generato in maniera attiva da cittadini, imprese e operatori pubblici.
(..) Questo permette la realizzazione del principio *once-only* e, al
tempo stesso, consente agli attori pubblici e privati di generare
valore all'interno dell'ecosistema con al centro la singola Pubblica
Amministrazione, che lo regola garantendo correttezza amministrativa,
trasparenza, apertura, sicurezza informatica e protezione dei dati
personali. Si tratta di passare da una concezione di "Piattaforma per
Governo", ovvero piattaforme per singoli scopi dell'ente, a una
visione più profonda del paradigma, ovvero il "Governo come
Piattaforma" - come riportato anche nella Commissione EU (2021)118
sulla Bussola Digitale 2030 - secondo cui l'ecosistema non è un
elemento esterno all'ente, ma è qualcosa sostenuto dall'ente pubblico
per abilitare servizi migliori".

16.3 - Presentazione
--------------------

La collaborazione inter istituzionale nell'ottica del "sistema nazionale
per la trasformazione digitale" e il cambiamento dei singoli enti
pubblici che diventano un "ecosistema amministrativo digitale",
richiedono un passaggio dalla gestione del semplice "ciclo di vita del
servizio digitale" alla gestione del complesso della trasformazione
digitale secondo un approccio sistematico e condiviso tra tutte le
componenti istituzionali e le strutture operative esistenti.

In riferimento a questo va sottolineato quanto indicato sul ruolo delle
Regioni dal Posizionamento strategico delle agende digitali regionali,
confluito nel documento `Proposte strategiche delle Regioni e delle
Province autonome per i prossimi provvedimenti legislativi della nuova
legislatura e sulla legge di bilancio dello Stato 2023 -
2025 <https://www.regioni.it/conferenze/data-20221024/>`__: "(...) Il
PNRR e la nuova programmazione 2021-2027 sono l'occasione per un
profondo cambiamento di approccio. Negli ultimi decenni le pubbliche
amministrazioni hanno accumulato al loro interno un grande "debito
tecnologico" e i moderni servizi digitali si appoggiano su uno largo
strato di sistemi *legacy* e tecnologie "tossiche". La riorganizzazione
degli enti continua a essere scollegata dalla trasformazione digitale.
Le barriere organizzative/regolamentari impediscono la condivisione dei
dati o il coordinamento delle risorse allocate in uffici o enti diversi.
È necessario un nuovo tipo di "capacità istituzionale" per avere nelle
PA l'agilità e la "componibilità" necessaria all'automazione dei
processi, rimpiazzando non solo i sistemi di *back-office* obsoleti con
nuovi sistemi modulari, autonomi, aperti, interoperabili, sicuri ma
declinando un nuovo approccio all'innovazione pubblica che attualizzi il
proprio funzionamento riprogettando i processi. Solo così la Pubblica
Amministrazione potrà gestire i propri processi ed erogare servizi in
grado di rispondere ad un mondo che cambia molto rapidamente ed in modo
imprevedibile, nonché adempiere ai mandati dei vertici politici e al
crescente numero di vincoli normativi. (..) Regioni e Province autonome
sono l'unico livello istituzionale della Repubblica in cui siano
presenti strutture che possano svolgere tale ruolo, in modo da
rispondere alle specifiche esigenze locali con politiche *place-based* e
in piena integrazione con le azioni dei fondi strutturali regionali, in
sussidiarietà agli enti dei propri territori e democratizzando l'accesso
alle tecnologie, con un livello di complessità e scala effettivamente
gestibile".

Nell'ottica di fare sistema, il processo complessivo di trasformazione
digitale, teso a garantire pienamente l'esigibilità dei diritti di
cittadinanza digitale in ogni territorio, può essere suddiviso in
quattro grandi fasi - oltre alla fase 0) strategie europee, nazionali e
regionali - ovvero: fase 1) analisi dei fabbisogni; fase 2)
progettazione; fase 3) erogazione; fase 4) dispiegamento.

16.4 - Quadro di sintesi - elementi chiave
------------------------------------------

Descrizione delle fasi e dei relativi presidi organizzativi

Prescindendo dagli aspetti strategici di *policy* (Decennio Digitale,
Piano triennale, Agende digitali regionali, ecc.), se consideriamo il
ciclo di vita della trasformazione digitale strutturato in quattro fasi,
come sopra delineato, per ognuna di esse è necessario individuare ed
attivare, in modo condiviso a livello inter-istituzionale, un opportuno
**presidio organizzativo in grado di supportare operativamente le
attività necessarie alla trasformazione digitale** dell'azione
amministrativa, allo sviluppo e al mantenimento delle *community* tra
pubbliche amministrazioni e, infine, "mettere a terra" nelle pubbliche
amministrazioni di tutte le dimensioni/tipologie, e in tutti i
territori, le *policy* strategiche relative a *cloud*, dati,
interoperabilità, Intelligenza artificiale, ecc. sfruttando pienamente
sinergie e complementarietà di tutti gli investimenti fin qui fatti dal
Paese nella direzione della "infrastruttura pubblica digitale".

La denominazione delle fasi e relativi dei presidi organizzativi non è
univoca e varia molto a seconda dei contesti e degli ambiti di
applicazione, e anche questo non facilita la condivisione delle
esperienze e la messa a sistema delle stesse. Quindi, per ognuna delle
fasi viene qui proposta una denominazione/descrizione di massima della
fase stessa e una denominazione/descrizione del relativo presidio
organizzativo da collocare/aggregare al livello territoriale ottimale:

-  **ANALISI FABBISOGNI - Raccolta delle esigenze** di cittadini,
   imprese e PA dei territori; Mappatura e disegno dei "processi
   digitali collettivi", necessari per l'interoperabilità e la
   sostenibilità dei servizi; **Valutazione degli impatti** e iniziative
   in merito a sussidiarietà, proporzionalità e appropriatezza della
   digitalizzazione;

   -  presidio organizzativo: *Hub* informativo / spazi di
      interoperabilità e spazi di prova su casi d'uso legati a dati &
      Intelligenza artificiale / "Ufficio Transizione Digitale (UTD)"
      singoli e/o associati

-  **PROGETTAZIONE - Progettazione** ICT di qualità; **Committenza**
   pubblica efficace e sostenibile; Sviluppo, evoluzione ed integrazione
   di servizi digitali (sia per aspetti infrastrutturali che
   applicativi);

   -  presidio organizzativo: "Uffici sistemi informativi" singoli e/o
      associati / acquisti congiunti o via aggregatori / laboratori di
      sviluppo SW-AI pubblico-privato

-  **EROGAZIONE - Erogazione** dei servizi digitali e "delega" di interi
   processi o parte di essi; Assistenza sui servizi erogati agli utenti
   finali (cittadini, imprese o operatori delle PA);

   -  presidio organizzativo: "Intermediari tecnologici" sulle
      applicazioni, *cloud* federato e *data center* regionali,
      CSIRT/unità locali per la cybersicurezza

-  **DISPIEGAMENTO - Accompagnamento** alla diffusione dei servizi e per
   l'uso degli stessi, incluso il tema dello sviluppo delle competenze
   digitali di base e/o avanzate necessarie (per cittadini, imprese o
   operatori delle PA); **Comunità di pratica** per la raccolta delle
   esperienze, la conservazione e lo scambio di soluzioni/buone
   pratiche.

   -  presidio organizzativo: "Centri di competenza" e/o "Centri di
      facilitazione" territoriali e "comunità di pratica" / diffusione
      casi d'uso definiti nella fase 1

**Sussidiarietà, proporzionalità e appropriatezza**

All'art.14 del CAD è previsto che "le regioni promuovono sul territorio
un processo di digitalizzazione dell'azione amministrativa coordinato e
condiviso con autonomie locali". Naturalmente, ogni Regione e Provincia
autonoma stabilisce, nella sua autonomia organizzativa, quali ruoli di
presidio svolgere per le PA del proprio territorio e in che forma sia
possibile farlo, tenendo conto dello stato dell'arte della
digitalizzazione, del contesto e delle specificità territoriali, nonché
dei finanziamenti che sia possibile reperire in connessione ad ogni
ruolo da svolgere.

Va inoltre considerato il principio guida n.11 del PT denominato
"sussidiarietà, proporzionalità e appropriatezza della digitalizzazione"
che recita quanto segue: "I processi di digitalizzazione dell'azione
amministrativa coordinati e condivisi sono portati avanti secondo i
principi di sussidiarietà, proporzionalità e appropriatezza della
digitalizzazione, ovvero lo Stato deve intraprendere iniziative di
digitalizzazione solo se sono più efficaci di quelle a livello regionale
e locale, e in base alle esigenze espresse dalle amministrazioni stesse,
limitandosi negli altri casi a quanto necessario per il coordinamento
informatico dei dati, e al tempo stesso le singole amministrazioni
devono garantire l'appropriatezza delle iniziative di digitalizzazione
portate avanti autonomamente, cioè in forma non condivisa con altri enti
al livello territoriale ottimale rispetto alle esigenze preminenti
dell'azione amministrativa e degli utenti dei servizi pubblici".

**Descrizione del concetto di "community"**

Oltre al concetto di presidio organizzativo, come fin qui declinato,
occorre inquadrare anche il concetto di comunità o "*open community"*
che rappresenta una nuova forma di capacità istituzionale e che, nel
modello qui proposto, considereremo trasversale a una o più fasi del
ciclo di vita della trasformazione digitale. Una *community* quindi si
trova ad interagire ed essere supportata da più presidi organizzativi e
andrà a sviluppare e/o sfruttare varie piattaforme digitali unitarie e/o
condivise al livello territoriale ottimale. Rispetto al concetto di
*community* possono tornare utili alcuni elementi sviluppati nel
progetto
`OCPA2020 <http://www.pongovernance1420.gov.it/wp-content/documenti/Linee_Guida_OCPA/Linee%20guida%20per%20la%20costituzione%20di%20una%20Open%20Community%20PA.pdf>`__
di cui si riporta un breve estratto: "(...) Una *Open Community* è una
"comunità" tra PA, e può essere definita come un modello di cooperazione
basato su un alto livello di operatività ed interazione tra i
partecipanti. Esso ha lo scopo di promuovere la condivisione,
l'organizzazione, l'innovazione, la collaborazione e l'apprendimento
come processi chiave della vita amministrativa. È caratterizzata,
altresì, dalla volontà dei partecipanti di rafforzare la propria
identità collettiva. Così intese le *Open Community*...

-  si connotano di soggetti, rientranti nell'ambito pubblico, fortemente
   motivati a condividere conoscenze e innovazione;

-  hanno un riferimento territoriale e istituzionale variabili in logica
   multilivello;

-  hanno interessi o campi tematici in comune in grado di catalizzare
   sinergie, investimenti, organizzazione per supportare lo sviluppo e/o
   il consolidamento di soluzioni di interesse per tutti i partecipanti;

-  utilizzano strumenti di collaborazione che facilitano l'interazione e
   l'organizzazione delle esperienze intese come patrimonio da gestire,
   mantenere e far evolvere o diffondere;

-  sono orientate all'utilizzo di *know-how* e tecnologie aperte,
   inclusive e allargate alla collaborazione di chiunque voglia
   perseguire gli obiettivi di riferimento orientati da una piattaforma
   di lavoro comune, partecipative nei processi decisionali.

(..) La principale missione è quella di mettere a disposizione dei
propri partecipanti conoscenze, competenze, risorse e soluzioni, in uno
scenario di tipo cooperativo/collaborativo, **al fine di ottenere
risultati altrimenti non perseguibili da un singolo membro**. (..) Tali
Comunità possono prevedere, anche, la presenza di soggetti esterni alla
PA e, in tal caso, la Comunità può dare luogo a modelli più articolati
che inglobino o interagiscano con altre filiere. Si parla infatti di
ecosistema della comunità volendo riferirsi non solo alle
Amministrazioni pubbliche in senso stretto che fanno parte del *core*
organizzato della Comunità (...)".

Ruoli e profili:

- **Promotore**: è il soggetto pubblico che istituisce la Community
   dopo aver verificato la presenza di soggetti con interessi comuni,
   con l'obiettivo, condiviso, di collaborare e attivarsi per
   perseguirli (..);

-  **Animatore**: è il soggetto pubblico che si fa carico del
   mantenimento nel tempo della *Community*, attraverso la costituzione
   di partnership e sinergie tra i soggetti interessati, il reperimento
   delle risorse, ecc.

-  **Maintainer**: è il soggetto pubblico o privato che all'interno o
   per conto della Comunità assicura la gestione delle soluzioni, riceve
   le proposte di integrazione e le segnalazioni da parte dei membri
   della Comunità o di terzi; coinvolge la Comunità nel caso in cui
   queste vadano potenzialmente ad impattare sul ciclo di sviluppo o
   sulla *roadmap*. Il soggetto titolare della soluzione ha formalmente
   la responsabilità di *maintainer*, ma può delegare questo compito ad
   altri (...)".

16.5 - Risorse utili
--------------------

-  Modello ITD per presidi-comunità territoriali a garanzia dei diritti
   di cittadinanza digitale

-  `Posizionamento strategico delle agende digitali regionali 2021-2027
   approvato il
   24/10/2022 <https://www.regioni.it/conferenze/data-20221024/>`__

-  `Posizionamento delle Regioni e Province autonome sulla carenza di
   Specialisti ICT nelle PA approvato il
   11/07/2024 <https://www.regioni.it/conferenze/data-20240711/>`__

-  `Accordo di collaborazione Governo - Conferenza delle Regioni e delle
   Province autonome "Insieme per la Trasformazione Digitale"
   sottoscritto a Perugia nel luglio
   2023 <https://www.regioni.it/conferenze/data-20230621/>`__

-  `Linee Guida per la costituzione e la governance di una Open
   Community della
   PA <http://www.pongovernance1420.gov.it/wp-content/documenti/Linee_Guida_OCPA/Linee%20guida%20per%20la%20costituzione%20di%20una%20Open%20Community%20PA.pdf>`__
