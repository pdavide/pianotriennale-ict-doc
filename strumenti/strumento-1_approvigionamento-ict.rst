Strumento 1 - Approvvigionamento ICT
====================================

Definire contratti coerenti con gli obiettivi del Piano triennale
attraverso il Piano delle Gare strategiche Consip

*Versione 1.1 del 31/07/2024*

1.1 - Anagrafica
----------------

**Ente:** Agenzia per l'Italia Digitale

**Ufficio proponente:** Servizio Gare strategiche

**Destinatari:** Tutte le pubbliche amministrazioni

**Capitolo del PT 2024-2026:** Capitolo 2 - Il *procurement* per la
trasformazione digitale

**Tematica:** Le gare strategiche per la trasformazione digitale

1.2 - Scenario
--------------

Le iniziative strategiche ICT sono realizzate attraverso appalti
aggiudicati da Consip nella forma dell'Accordo quadro, che consente a
tutte le Amministrazioni di acquistare rapidamente i servizi necessari
per attuare il percorso di transizione al digitale secondo il paradigma
dell'ordine diretto, ove l'Amministrazione non abbia esigenze
progettuali peculiari, ovvero attraverso lo strumento dell'appalto
specifico tra i fornitori selezionati da Consip, con garanzie di qualità
e prezzi vantaggiosi.

In particolare, le Amministrazioni possono accedere, ad oggi, a un piano
molto ricco di gare strategiche che nell'ultimo anno è stato ampliato
con le seconde edizioni di alcune iniziative sulla base dell'andamento
di adesione registrato per le prime edizioni.

Le gare attive possono essere raggruppate in macroaree di servizi:
Sicurezza, Servizi applicativi Cloud, Sanità digitale, Public Cloud
SaaS, Public Cloud IaaS e SaaS, *Digital Transformation* e *Data
Management*.

L'insieme delle gare strategiche fornisce un set articolato di strumenti
per supportare una Pubblica Amministrazione nel compiere il suo *Digital
Journey*, ossia un percorso completo di attuazione di una trasformazione
digitale a partire dalla definizione della strategia fino alla
attuazione attraverso risorse infrastrutturali, di dati ed applicative.

Lo Strumento 1 "Approvvigionamento ICT" fornisce indicazioni operative
per la definizione di contratti di approvvigionamento ICT coerenti con
gli obiettivi del Piano triennale attraverso gli strumenti di acquisto
di Consip.

1.3 - Presentazione
-------------------

Il documento "Strumento 1 - Approvvigionamento ICT" è strutturato in due
parti.

Nella prima parte viene delineata l'attività di monitoraggio condotta da
AGID in relazione alla stipula degli Accordi quadro Consip stipulati
dalle amministrazioni e alla coerenza di tali accordi con gli obiettivi
del Piano triennale per l'informatica nella PA. Viene illustrato un
modello di indicatori di digitalizzazione adottato da AGID per
monitorare l'**Incremento del livello di trasformazione digitale
mediante l'utilizzo dei servizi previsti dalle Gare strategiche,** che è
uno dei risultati attesi del Piano triennale 2022-2024.

Nella seconda parte, definita con il supporto di Consip, viene fornita
una vista sintetica di 21 strumenti Consip, ovvero delle iniziative
attive, che contribuiscono alla realizzazione degli obiettivi del Piano
triennale, a disposizione delle Amministrazioni e utilizzabili in alcuni
casi anche con fondi PNRR.

Questo strumento ha l'obiettivo di fornire indicazioni metodologiche sul
percorso condotto da AGID nella definizione delle proprie attività di
monitoraggio: attraverso i Comitati tecnici previsti nell'ambito dei
compiti di *governance* degli Organismi di coordinamento e controllo,
AGID ha avviato delle azioni congiunte con gli aggiudicatari degli
Accordi quadro e con le amministrazioni contraenti, finalizzate alla
rilevazione sempre più accurata di elementi indispensabili alla
misurazione della crescita digitale del Paese.

Le Amministrazioni hanno l'opportunità di definire contratti coerenti
con gli obiettivi del Piano triennale, attraverso un **modello di
indicatori di digitalizzazione** e di categorie che sono oggetto di
rilevazione del monitoraggio condotto da AGID. Essi contribuiscono alla
misurazione dell'incremento del livello di trasformazione digitale
mediante l'utilizzo dei servizi previsti dalle stesse Gare strategiche.

Nell'ambito del proprio ruolo istituzionale, AGID ha monitorato, a
diversi livelli di aggregazione, in che modo e con quale efficacia il
ricorso alle iniziative strategiche stia contribuendo al raggiungimento
degli obiettivi del Piano triennale. Tale analisi è stata svolta
utilizzando i dati estrapolati dai Contratti esecutivi stipulati dalle
amministrazioni e mappando:

-  il raggiungimento attraverso l'adesione degli obiettivi di Piano
   triennale riferiti al Piano triennale per l'informatica nella PA
   2020-2022, secondo una macro-classificazione in sei ambiti (Servizi,
   dati, piattaforme, infrastrutture, interoperabilità e sicurezza);

-  il raggiungimento attraverso l'adesione degli obiettivi di Piano
   triennale riferiti al Piano triennale per l'informatica 2020-2022,
   secondo una classificazione in sotto ambiti di specificazione;

-  la realizzazione dei principi guida, attraverso l'adesione degli
   obiettivi di Piano triennale riferiti al Piano triennale per
   l'Informatica 2020-2022;

-  gli Indicatori Generali di Digitalizzazione (IGD) definiti nelle Gare
   strategiche.

Per classificare le amministrazioni contraenti e creare dei *cluster* di
tipologia di pubbliche amministrazioni è stata utilizzata la
classificazione ISTAT che prevede il seguente raggruppamento di PAC e
PAL per tipologia:

-  le PAC sono state aggregate in: Ministeri, Organi costituzionali,
   Autorità indipendenti, Enti (Enti di Ricerca, Enti Assistenziali e
   Previdenziali, Agenzie nazionali, organizzazioni quali Cassa Depositi
   e Prestiti, Pago PA SPA, Invitalia, ecc.), società ICT *in house*;

-  le PAL sono state aggregate in: Regioni e Province autonome, Comuni e
   Province, Sanità, Università e Ricerca, società ICT in house.

1.4 - Quadro di sintesi - elementi chiave
-----------------------------------------

Il Piano triennale 2022-2024 aveva tra i propri obiettivi quello di
"Rafforzare le leve per l'innovazione delle PA e dei territori"
(Obiettivo 7.1). Il relativo indicatore **R.A.7.1b Incremento del
livello di trasformazione digitale mediante l'utilizzo dei servizi
previsti dalle Gare strategiche"** è parte del sistema di monitoraggio
AGID dei risultati attesi e può rappresentare un'indicazione sul livello
di efficacia degli interventi di digitalizzazione operati dalle PA
attraverso l'utilizzo delle Gare strategiche.

Il modello di calcolo del R.A.7.1b è stato costruito a partire da nove
indicatori generali di digitalizzazione comuni a tutte le iniziative del
programma delle Gare strategiche, i quali, a propria volta, sono stati
opportunamente pesati e classificati, con un valore dell'indicatore
dimensionato per variare su una scala da 0 a 10.

I nove indicatori generali di digitalizzazione sono classificati nei
seguenti tre sub-indicatori:

1. **Digitalizzazione,** cui afferiscono gli Indicatori che
   contribuiscono in maniera diretta alla digitalizzazione: Numero
   servizi aggiuntivi offerti all'utenza interna, esterna (cittadini),
   esterna (imprese), altre PA; Obiettivi CAD raggiunti con
   l'intervento; Integrazione con infrastrutture immateriali;

2. **Standardizzazione,** cui afferiscono gli Indicatori propedeutici
   alla digitalizzazione: Integrazione con Basi Dati di interesse
   nazionale; Riuso di processi per erogazione servizi; Riuso soluzioni
   tecniche; Collaborazione con altre amministrazioni (progetto in
   *coworking*, realizzato anche mediante contratti esecutivi diversi
   per Amministrazione);

3. **Efficientamento,** cui afferiscono gli Indicatori che rappresentano
   i benefici del processo di trasformazione digitale: Riduzione
   percentuale (%) della spesa per l'erogazione del servizio; Riduzione
   percentuale (%) dei tempi di erogazione del servizio.

Nella prima parte del documento "Strumento 1 - Approvvigionamento ICT"
viene riportato il valore rilevato per l'indicatore R.A.7.1b, che a
novembre 2023 è pari a 6, il suo andamento del tempo e l'interpretazione
del fenomeno.  Nel periodo di osservazione, che decorre dalla data di
avvio della misurazione di questo indicatore, si osserva un andamento
inizialmente in calo del valore del R.A.7.1b, dovuto essenzialmente alla
concomitante riduzione del sub-indicatore "Digitalizzazione", per poi
stabilizzarsi intorno al valore 6.

Il fenomeno può essere conseguenza di varie cause come, ad esempio, gli
insiemi di gare/lotti che mutano nel tempo secondo le attivazioni ed il
conseguente ciclo di monitoraggio o, più verosimilmente, per i possibili
effetti dovuti all'opera di sensibilizzazione di AGID verso le PA, che
ha portato le stesse ad una valorizzazione più diffusa e accurata degli
indicatori.

La seconda parte del documento presenta una tabella di sintesi nella
quale sono elencati 20 strumenti di acquisizione Consip e, per ciascuno
di essi, viene riportato il capitolo del Piano triennale i cui contenuti
suggeriscono il ricorso all'adozione di tali strumenti. Viene inoltre
specificato se si tratti o meno di gara strategica e se siano
utilizzabili i fondi PNRR.

I 20 strumenti elencati, ovvero le iniziative attive a disposizione
delle Amministrazioni ad agosto 2024, sono descritti con un maggiore
dettaglio, che illustra l'ambito di applicazione, sono i seguenti:

1.  *Digital Transformation*

2.  Sanità digitale -SICA (sistemi informativi clinico-assistenziali)

3.  Sanità digitale- SISSC (sistemi informativi sanitari e servizi al
    cittadino)

4.  Sanità digitale- SIG (Sistemi informativi gestionali)

5.  *Data Management*

6.  Servizi applicativi *Cloud*

7.  *Cloud enabling*

8.  Public Cloud IaaS e PaaS

9.  S-RIPA

10. Licenze *Software Multibrand*

11. *Microsoft Enterprise Agreement*

12. Public Cloud SaaS - B.I.

13. Public Cloud SaaS - Pr.In.Co.

14. Public Cloud SaaS - CRM

15. Public Cloud SaaS - *IT Service Management*

16. SPC Connettività

17. Servizi PEC e REM-IT

18. Sicurezza da remoto

19. Sicurezza *on premise* - gestione e protezione

20. Sicurezza *on premise* - Protezione Perimetrale, *endpoint* e
    anti-APT

1.5 - Risorse utili
-------------------

-  `Piano triennale per l'informatica nella Pubblica Amministrazione
   2024-2026 - Parte Terza, Strumento 1 (versione
   aggiornata) <https://www.agid.gov.it/sites/agid/files/2024-10/Strumento%201%20-%20Approvvigionamento%20ICT%20-%20%20agosto%202024%20v1.1.pdf>`__

-  `L'offerta
   Consip <https://www.acquistinretepa.it/opencms/opencms/la_nostra_offerta.html>`__

-  `La vetrina delle iniziative
   Consip <https://www.acquistinretepa.it/opencms/opencms/vetrina_iniziative.html>`__

-  `Gare e contratti <https://www.consip.it/attivit/gare-e-contratti>`__
