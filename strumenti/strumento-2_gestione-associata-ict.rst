Strumento 2 - Gestione associata dell'ICT
=========================================

*Versione 2.0 del 19/08/2024*

2.1 - Anagrafica
----------------

**Ente:** Dipartimento di Ingegneria Gestionale del Politecnico di Milano e
il Dipartimento per gli Affari Regionali e le Autonomie della Presidenza
del Consiglio dei ministri

**Ufficio proponente:** Gruppo di ricerca sulla trasformazione digitale
della PA dell'Osservatorio Agenda Digitale del Politecnico di Milano

**Destinatari:** Comuni, Province, Città metropolitane e Regioni, Comunità
montane, Comunità isolane, Unioni di comuni e Consorzi fra enti
territoriali

**Capitolo del PT 2024-2026:** Capitolo 1 - Organizzazione e gestione del
cambiamento

**Tematica:** Il ruolo dell'associazionismo e della collaborazione
istituzionale

2.2 - Scenario
--------------

Il tema della gestione associata dell'ICT si colloca in un contesto
normativo, organizzativo e tecnologico specifico. Dal punto di vista
normativo, le Unioni di Comuni e altre forme associative sono
regolamentate dal Testo Unico degli Enti Locali (TUEL), che ne
stabilisce le modalità di funzionamento e le competenze.
Organizzativamente, queste strutture permettono ai comuni, specialmente
quelli di piccole dimensioni, di condividere risorse e competenze,
migliorando l'efficienza e la qualità dei servizi offerti.
Tecnologicamente, la gestione associata dell'ICT consente di ottimizzare
l'uso delle risorse disponibili e affrontare le sfide della
trasformazione digitale, come la manutenzione delle applicazioni e
l'introduzione di nuove soluzioni e infrastrutture. L'art.17 del Codice
Amministrazione Digitale, al comma 1-septies e chiarito dalla circolare
n. 3 del 2018 del Ministro per la Pubblica Amministrazione, stabilisce
la possibilità di esercitare le funzioni di RTD in forma associata.

2.3 - Presentazione
-------------------

Il documento esamina i principi generali della gestione associata
dell'ICT, con un focus specifico sulle Unioni di Comuni. Analizza i
fattori abilitanti che favoriscono l'implementazione di tali sistemi,
con particolare attenzione all'organizzazione dei servizi intercomunali
in gestione associata. Il documento esplora inoltre il ruolo delle
community e della collaborazione digitale, evidenziando l'importanza
della qualificazione dei centri servizi.

Lo strumento realizzato mira, pertanto, a facilitare la gestione
associata dell'ICT tra enti locali. Questa gestione può assumere diverse
forme, tra cui Unioni di Comuni, Consorzi e Convenzioni. Le Unioni di
Comuni, ad esempio, possono centralizzare la gestione delle funzioni
ICT, nominando un Responsabile per la transizione digitale (RTD) che
coordina le attività per tutti i comuni membri, come specificato dal CAD
(vedi sopra). I Consorzi, invece, offrono risorse specializzate e
gestiscono funzioni ICT specifiche, come la connettività e
l'infrastruttura tecnologica. Le Convenzioni permettono a un ente
capofila di gestire le funzioni ICT per conto degli altri enti,
mantenendo una struttura flessibile e facilmente adattabile.

2.4 - Quadro di sintesi - elementi chiave
-----------------------------------------

Il percorso metodologico per la progettazione e realizzazione dello
strumento di gestione associata dell'ICT si articola in diverse fasi
fondamentali: ricognizione, progettazione, implementazione, gestione ed
espansione.

1. **Ricognizione**: Questa fase iniziale prevede un'analisi
   approfondita del fabbisogno digitale degli enti coinvolti. Vengono
   valutati vari aspetti, tra cui il livello di digitalizzazione dei
   servizi, gli applicativi utilizzati, il grado di interoperabilità dei
   dati, le competenze digitali del personale, l'adozione di piattaforme
   e infrastrutture tecnologiche, e la connettività. L'obiettivo è
   identificare le necessità e le opportunità per associare la funzione
   ICT tra i diversi enti.

2. **Progettazione**: Successivamente, si passa alla progettazione del
   processo di associazione delle funzioni ICT. Questo include
   l'adeguamento tecnologico, come l'omogeneizzazione degli applicativi
   e la migrazione dei dati, e la definizione della governance e delle
   modalità di raccordo tra gli enti. Viene valutata anche l'opportunità
   di associare la funzione ICT con altri servizi, stabilendo accordi
   per la cessione delle funzioni e il relativo modello di ripartizione
   dei costi. Inoltre, si pianifica la struttura organizzativa,
   considerando la possibilità di creare un ufficio centralizzato con
   personale dedicato.

3. **Implementazione**: In questa fase si attuano le azioni pianificate.
   Vengono adottati nuovi regolamenti, conferiti incarichi e individuati
   i referenti per ciascun ente. La nomina del Responsabile per la
   transizione digitale (RTD) può avvenire sia prima sia dopo
   l'associazione della funzione ICT, a seconda della configurazione
   organizzativa. Il RTD guida il processo di associazione e garantisce
   il coordinamento delle attività.

4. **Gestione**: Completata l'associazione, le strategie di
   trasformazione digitale vengono implementate secondo lo stato
   dell'arte rilevato, i bisogni locali e gli obiettivi regionali e
   nazionali. Le attività sono monitorate e aggiornate in collaborazione
   con gli enti associati, assicurando che le azioni siano coerenti e
   ben integrate. La gestione continuativa permette di adattare le
   strategie alle esigenze emergenti e migliorare costantemente i
   servizi offerti.

5. **Espansione**: Una volta consolidata la gestione associata dell'ICT,
   la collaborazione può essere estesa ad altre funzioni e nuovi enti.
   In particolare, le Unioni di Comuni possono sviluppare la funzione
   digitale trasversalmente ai vari servizi comunali, gestendo
   gradualmente in maniera associata anche altre attività. Le
   Convenzioni e i Consorzi, grazie alla loro flessibilità, possono
   ampliare la collaborazione includendo nuovi enti e diventando punti
   di riferimento per la trasformazione digitale delle amministrazioni
   coinvolte.

**Fattori abilitanti**: Per garantire il successo e la longevità dei
sistemi intercomunali incentrati sul digitale è cruciale considerare
vari fattori critici. Tra questi: forme associative preesistenti, la
dimensione dell'associazione, la presenza di un ente leader, il presidio
politico, il supporto normativo e organizzativo da parte di enti
sovraordinati, l'omogeneità dei software gestionali e l'iniziativa
propria degli enti coinvolti. Questi elementi contribuiscono a creare un
ambiente favorevole per la cooperazione e la gestione efficiente delle
funzioni ICT, promuovendo l'innovazione e la digitalizzazione a livello
territoriale.

**Le community di innovazione**: altro elemento abilitante rilevato sono
le community di innovazione, cioè gruppi di condivisione di esperienze,
progetti e soluzioni digitali tra enti pubblici di diversi livelli e
ambiti territoriali. Queste non sono disciplinate dalla normativa e si
caratterizzano per un elevato grado di libertà di partecipazione e
adesione. Esse nascono con l'obiettivo di favorire l'innovazione e la
trasformazione digitale della PA sfruttando le opportunità offerte dalle
tecnologie e dalle reti di relazioni, rispondendo alla necessità degli
enti locali, specialmente i più piccoli, di avere accesso a conoscenze e
competenze ottimizzando le risorse esistenti e di svolgere progetti
ambiziosi di lungo periodo.

Una fattispecie particolare delle community di innovazione sono le
community di riuso, ovvero reti di conoscenza e collaborazione tra le PA
che adottano delle soluzioni software condivise e aperte. Il riuso di
software è infatti una modalità di acquisizione e cessione di soluzioni
digitali, disciplinata dal CAD, che prevede la possibilità di
riutilizzare gratuitamente software già sviluppati da altre
amministrazioni con vantaggi in termini di risparmio, efficienza,
interoperabilità e trasparenza.

La community di riuso può estendersi fino a diventare un vero e proprio
"living lab", uno spazio di confronto e sperimentazione tra i membri,
che permette di ampliare la soluzione a nuovi scenari e bisogni, come ad
esempio quelli legati ad altre comunità sul territorio. Il cuore del
riuso si costituisce nello sviluppo e arricchimento del cosiddetto "kit
di riuso", ovvero un pacchetto di linee guida, codice, dati e
documentazione che permette ai riusanti di adottare e personalizzare la
soluzione in base alle proprie esigenze. Gli enti riusanti, nella logica
della collaborazione tipica delle community, si impegnano a contribuire
all'evoluzione della soluzione adottata arricchendo, a loro volta, il
"kit di riuso".

I vantaggi che le *community* fanno registrare sono riconducibili a:
diffusione di soluzioni standardizzate per gli enti aderenti,
manutenzione continua del *software*, quali l'aggiornamento tecnico e
normativo, l'assistenza agli enti riusanti.

2.5 - Risorse utili
-------------------

-  `Piano triennale per l'informatica nella Pubblica Amministrazione
   2024-2026 - Parte Terza, Strumento
   2 <https://docs.italia.it/italia/piano-triennale-ict/pianotriennale-ict-doc/it/2024-2026/strumenti/strumento-2_gestione-associata-ict.html>`__
