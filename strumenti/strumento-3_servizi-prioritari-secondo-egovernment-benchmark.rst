Strumento 3 - Servizi prioritari secondo l'eGovernment Benchmark
================================================================

Principi di base per l'individuazione e l'implementazione dei servizi
digitali "prioritari" secondo l'eGovernment Action Plan Benchmark

*Versione 1.0 del 21/12/2023*

3.1 - Anagrafica
----------------

**Ente:** Dipartimento per la Trasformazione Digitale

**Ufficio proponente:** Dipartimento per la Trasformazione Digitale

**Destinatari:** Tutte le pubbliche amministrazioni

**Capitolo del PT 2024-2026:** Capitolo 1 - Organizzazione e gestione
del cambiamento

**Tematica:** Monitoraggio

3.2 - Scenario
--------------

L'*eGovernment Benchmark* è il principale strumento di monitoraggio
utilizzato dall'Unione Europea per verificare il raggiungimento degli
obiettivi del Decennio Digitale europeo.

L'*eGovernment Benchmark* ha l'obiettivo di misurare il livello di
maturità tecnologica e lo stato di digitalizzazione dei servizi pubblici
di tutti i Paesi membri e costituisce uno strumento fondamentale
fornendo linee guida e individuando le *best practice* a livello
europeo.

Il *Benchmark* riflette gli obiettivi dell'Unione Europea condivisi
nella Dichiarazione di Tallinn del 2017, che ha definito le linee
d'azione per la creazione di un mercato unico digitale (ivi compreso il
monitoraggio tramite l'*eGovernment Benchmark*) e all'interno della
Dichiarazione di Berlino del 2020, con cui gli Stati Membri si sono
impegnati a fondare il concetto stesso di governo digitale
sull'inclusione dei cittadini e sulla creazione di un ambiente digitale
sostenibile e rispettoso dei principi etici.

3.3 - Presentazione
-------------------

Nel documento "Strumento 3 - Servizi prioritari secondo l'*eGovernment
Benchmark*" vengono identificati i principi di base per
l'individuazione e l'implementazione dei servizi digitali "prioritari"
secondo l'*eGovernment Action Plan Benchmark*.

I servizi digitali offerti ai cittadini che sono oggetto del
monitoraggio effettuato dall'*eGovernment* vengono valutati in base a
quattro "dimensioni chiave", che si compongono di quattordici indicatori
totali. Le dimensioni chiave sono le seguenti:

-  centralità dell'utente

-  trasparenza

-  disponibilità transfrontaliera

-  fattori chiave abilitanti

ossia le precondizioni tecniche per la fornitura dei servizi digitali.

La Commissione Europea ogni anno effettua test su un campione di
servizi, nazionali e locali, e stila una classifica dei paesi più
virtuosi. Al fine di valutare tutti gli indicatori, l'*eGovernment
Benchmark* utilizza i cosiddetti *mystery shoppers*, cittadini europei
che, a seguito di specifica formazione e sulla base di un sistema di
criteri predefiniti, valutano la qualità dei servizi digitali
disponibili in ogni stato membro comportandosi esattamente come
potenziali utenti.

Inoltre, alcuni degli indicatori dell'*eGovernment Benchmark* sono
inclusi all'interno del DESI (*Digital Economy and Society Index*), in
particolare l'*eGovernment Benchmark* fornisce i dati che alimentano
due dei KPI del Decennio Digitale europeo relativi ai servizi pubblici
digitali: servizi pubblici digitali per i cittadini e servizi pubblici
digitali per le imprese.

3.4 - Quadro di sintesi - elementi chiave
-----------------------------------------

Il sistema di monitoraggio dell'*eGovernment Benchmark* per la
valutazione delle prestazioni delle Istituzioni governative ha previsto
la predisposizione di un questionario composto da una lista di domande,
per la valutazione di ognuna delle già citate dimensioni chiave, per
l'assegnazione ad ogni Stato coinvolto di un punteggio complessivo
relativo al livello di maturità nel raggiungimento degli obiettivi
dell'*eGovernment benchmark*. Nel documento "Strumento 3 - Servizi
prioritari secondo l'*eGovernment Benchmark*" sono riportate la
lista delle domande che compongono il questionario, nonché dei requisiti
misurati dalla Commissione relativamente ai servizi pubblici digitali.

Per misurare lo stato di avanzamento delle pubbliche amministrazioni,
l'*eGovernment Benchmark* utilizza nove momenti di vita, ovvero fasi
significative nella vita di un cittadino, che rappresentano occasioni di
interazione tra governo e cittadini/imprese. Nell'ambito del
monitoraggio dell'*eGovernment Benchmark* sono individuati specifici
servizi "prioritari" attraverso i quali i momenti di vita, considerati
nella metodologia come classificazioni di azioni necessarie più o meno
quotidiane, vengono resi operativi e funzionanti per il cittadino.

Infine, nell'ultima sezione del documento vengono elencate alcune
funzionalità che dovrebbero essere integrate nel *design* dei servizi
digitali per migliorare le *performance* dei servizi pubblici italiani
rispetto al sistema di valutazione dell'*eGovernment Benchmark* e, nel
dettaglio:

1.  Utilizzo di identità digitale

2.  Invio e ricezione di documenti online

3.  Moduli pre-compilati

4.  Tracciamento dei progressi

5.  Funzione *Save as a Draft*

6.  Stima della durata del processo

7.  Termini di scadenza del servizio

8.  Termine massimo di azione della PA

9.  Rilascio di Notifica di Completamento

10. *Feedback* sulla *performance*

3.5 - Risorse utili
-------------------

-  `Piano triennale per l'informatica nella Pubblica Amministrazione
   2024-2026 - Parte Terza, Strumento
   3 <https://docs.italia.it/italia/piano-triennale-ict/pianotriennale-ict-doc/it/2024-2026/strumenti/strumento-3_servizi-prioritari-secondo-egovernment-benchmark.html>`__
