Strumento 6 - Vademecum sulla nomina del Responsabile per la transizione digitale (RTD) e sulla costituzione dell'Ufficio transizione digitale (UTD) in forma associata
=======================================================================================================================================================================

*Versione 1.0 del 25/06/2024*

6.1 - Anagrafica
----------------

**Ente:** Agenzia per l'Italia Digitale

**Ufficio proponente:** Servizio Coordinamento Iniziative PA Locali

**Destinatari:** Comuni, Città metropolitane, Regioni e Province
autonome, PA diverse dalle amministrazioni dello Stato

**Capitolo del PT 2024-2026:** Capitolo 1 - Organizzazione e gestione
del cambiamento

**Tematica:** ll ruolo del Responsabile e dell'Ufficio per la
transizione digitale

6.2 - Scenario
--------------

L'art. 17 del Codice dell'Amministrazione Digitale prevede che ogni
Amministrazione provveda a nominare un Responsabile per la transizione
digitale (RTD) e ad affidare a un Ufficio dirigenziale generale "la
transizione alla modalità operativa digitale e i conseguenti processi di
riorganizzazione finalizzati alla realizzazione di un'amministrazione
digitale e aperta, di servizi facilmente utilizzabili e di qualità,
attraverso una maggiore efficienza ed economicità". Al comma 1-septies
dello stesso articolo si prevede, per le pubbliche amministrazioni
diverse dalle amministrazioni dello Stato, che possano individuare
l'Ufficio transizione digitale (UTD) anche in forma associata. Come
chiarito dalla circolare n. 3 del 2018 del Ministro per la Pubblica
Amministrazione, è possibile esercitare le funzioni di RTD in forma
associata e "tale opzione organizzativa, raccomandata specialmente per
le PA di piccole dimensioni, può avvenire in forza di convenzioni o, per
i Comuni, anche mediante l'Unione di Comuni". **La convenzione
disciplinerà anche le modalità di raccordo con il vertice delle singole
amministrazioni.**

Il Piano triennale per l'Informatica della Pubblica Amministrazione, fin
dalla sua edizione 2019-2021, ha attribuito ulteriore centralità alla
figura del Responsabile, individuando una serie di azioni finalizzate a
innescare un processo di mutua collaborazione tra RTD, attraverso la
creazione di un modello di rete che possa stimolare il confronto,
valorizzare le migliori esperienze e la condivisione di conoscenze e di
progettualità. In particolare, nell'edizione 2024-2026, nel capitolo 1
si afferma che "occorre istituire, ove non sia stato già fatto,
l'Ufficio transizione digitale, in forma singola o associata, con
conseguente nomina del Responsabile per la transizione digitale (RTD).
Per le PA diverse da quelle centrali è possibile ricorrere
all'istituzione di UTD associati a livello di Unione di Comuni o
attraverso lo strumento della convenzione tra amministrazioni, con
eventuale coinvolgimento di Province, Regioni, Province autonome e loro
società *in house*".

Il "Vademecum sulla nomina del Responsabile per la transizione digitale
e sulla costituzione dell'Ufficio transizione digitale in forma
associata" fornisce indicazioni e strumenti alle amministrazioni che
intendano valutare l'opzione della nomina associata di RTD e UTD.

6.3 - Presentazione
-------------------

Il documento è stato elaborato nell'ambito del Laboratorio per la nomina
associata del Responsabile per la transizione digitale (RTD) previsto
nel Piano triennale per l'informatica nella Pubblica Amministrazione
2022-2024, nell'ambito della Linea di azione n. 57 "Avvio di un
Laboratorio sui modelli organizzativi/operativi degli Uffici transizione
digitale e sulla nomina di RTD in forma associata", legata all'obiettivo
8.1 - Migliorare i processi di trasformazione digitale della PA - Nomina
e consolidamento del ruolo del Responsabile per la transizione digitale;
a questa Linea di azione si collega la n. 59, dedicata alla "Diffusione
dei risultati del Laboratorio sui modelli organizzativi/operativi degli
Uffici transizione digitale e sulla nomina di RTD in forma associata".

Inoltre, il Vademecum è stato individuato come target del Piano
triennale 2024-2026 per il raggiungimento del risultato atteso (RA1.1.2)
"Individuazione e diffusione di modelli organizzativi/operativi degli
Uffici transizione digitale, anche in forma associata".

Il documento è frutto del lavoro condiviso realizzato dal gruppo di
lavoro del Laboratorio "Nomina RTD in forma associata", coordinato da
AGID, in particolare dal Servizio "Coordinamento Iniziative per le PA
Locali", dall'Area "Iniziative Piano Nazionale di Ripresa e Resilienza",
dall'Ufficio "Affari Legali" con il contributo del "Difensore Civico per
il Digitale", e composto da ANCI (Associazione Nazionale dei Comuni
Italiani), dal Dipartimento Affari Regionali e Autonomia (DARA) della
Presidenza del Consiglio dei Ministri, UPI (Unione Province Italiane) e
circa 20 amministrazioni di livello regionale e locale. Tutti i
partecipanti e le Amministrazioni di riferimento hanno partecipato
attivamente con condivisione di esperienze, fabbisogni e buone pratiche
realizzate, anche tramite interviste dirette. Il Vademecum costituisce,
quindi, il risultato di un gruppo di lavoro composto da rappresentanti
di diverse tipologie di amministrazioni che, attraverso una varietà di
punti di osservazione, hanno contribuito a fornire un quadro quanto più
ampio possibile sul tema della nomina del RTD e costituzione
dell'ufficio TD in forma associata e a consolidare la versione finale
del testo.

A seguito della diffusione del Vademecum, si prevede di sperimentare i
percorsi e gli strumenti proposti attraverso iniziative pilota, in modo
da validarli o affinarli a fronte di casi concreti di associazione delle
amministrazioni partecipanti alle attività laboratoriali. La
sperimentazione di tali percorsi rappresenta un rilevante *output* del
Laboratorio stesso.

6.4 - Quadro di sintesi - elementi chiave
-----------------------------------------

Il Vademecum ha l'obiettivo di fornire indicazioni, strumenti, esempi e
modelli per favorire la nomina del Responsabile per la transizione
digitale e del relativo Ufficio, nel quadro più ampio
dell'associazionismo tra enti in materia di trasformazione digitale.
Illustra i vantaggi, i requisiti e le modalità per costituire o aderire
a un Ufficio in forma associata, o per rendere maggiormente integrate
realtà collaborative già esistenti. Introduce i diversi modelli di
collaborazione tra enti e il relativo contributo alla digitalizzazione
dei Comuni, ed evidenzia le determinanti per una cooperazione di
successo e per una gestione integrata della trasformazione digitale.

Il Vademecum è costituito da differenti sezioni che analizzano:

-  lo scenario di riferimento in cui si colloca il documento;

-  il quadro normativo in cui si colloca la figura del RTD e la sua
   nomina;

-  lo stato dell'arte delle nomine degli RTD derivante da differenti
   fonti informative (studi, ricerche, Portale IndicePA, ecc.) con focus
   sui fabbisogni delle Amministrazioni, sulle esigenze dei Comuni e
   delle Unioni di Comuni;

-  i possibili percorsi per l'individuazione dell'UTD e della nomina del
   suo Responsabile in forma associata tramite associazione di PA o
   tramite Unioni di Comuni;

-  i dati riguardanti le Unioni di Comuni

Prende in esame inoltre:

-  specifici punti di attenzione segnalati dal Difensore civico per il
   digitale;

-  una proposta di *format* di convenzione tra enti per la nomina del
   RTD e dell'UTD in forma associata.

6.5 - Risorse utili
-------------------

-  `Documento "Vademecum sulla nomina del Responsabile per la
   transizione digitale (RTD) e sulla costituzione dell'Ufficio
   transizione digitale (UTD) in forma
   associata" <https://www.agid.gov.it/sites/agid/files/2024-06/Vademecum%20nomina%20RTD%20e%20UTD%20%20in%20forma%20associata.pdf>`__
