Strumento 7 - RTD-diffuso e reti a presidio della transizione digitale
======================================================================

*Versione 1.0 del 01/08/2024*

7.1 - Anagrafica
----------------

**Ente:** Regione Puglia

**Ufficio proponente:** Regione Puglia - Ufficio transizione digitale

**Destinatari:** Tutte le pubbliche amministrazioni

**Capitolo del PT 2024-2026:** Capitolo 1- Organizzazione e gestione del
cambiamento

**Tematica:** Il ruolo del Responsabile per la Transizione Digitale

7.2 - Scenario
--------------

L'obiettivo di realizzare un'amministrazione digitale e aperta, che
eroghi "servizi facilmente utilizzabili e di qualità, attraverso una
maggiore efficienza ed economicità" è l'approdo di qualsiasi processo di
transizione digitale. Nel perseguire tale obiettivo, ciascuna
amministrazione si organizza in modo da tener conto delle proprie
peculiarità e degli aspetti più critici.

Il modello di *governance* dell'ICT di seguito rappresentato, scelto
dalla Regione Puglia, fa perno sulla figura del RTD ed è improntato al
rafforzamento della collaborazione, interna e inter istituzionale, nella
convinzione che percorsi di condivisione, informazione e partecipazione
siano fondamentali per la completezza e l'efficacia dei processi di
transizione.

7.3 - Presentazione
-------------------

Il documento che viene presentato fornisce un primo riferimento sul tema
della trasformazione digitale, in relazione agli aspetti organizzativi e
di gestione del cambiamento, e riguarda la scelta strategica e
organizzativa della Regione Puglia, atta a favorire i processi complessi
della transizione digitale e a migliorare organizzazione e servizi.

La Regione Puglia, nel perseguire il proprio obiettivo di transizione
digitale, ha avviato un complesso e approfondito percorso di
riorganizzazione, partito con la nomina del nuovo Responsabile per la
transizione digitale (RTD) con la `D.G.R. n.
773/2021 <https://burp.regione.puglia.it/documents/20135/1511435/DEL_773_2021.pdf/54236590-6a1d-1eb6-00ea-c1177af719d6?t=1623133015961>`__,
e affidando a quest'ultimo il compito di guidare, tramite un
coordinamento forte e univoco, questa articolata riorganizzazione.

Dalla sua istituzione e fino circa alla metà del 2021, infatti,
l'ufficio del Responsabile per la Transizione Digitale di Regione Puglia
era un ufficio "virtuale", e il ruolo di RTD era inserito nel
Dipartimento Sviluppo Economico, uno dei dipartimenti in cui è
articolata l'amministrazione regionale.

Il modello regionale, infatti, conosciuto come MAIA 2.0 è un "modello
ambidestro": si compone di Dipartimenti - che seguono specifici ambiti -
cui si affiancano le Agenzie strategiche, in modo che ciascuna agenzia
segua uno specifico Dipartimento. Ad essi si aggiungono le due società
*in house* InnovaPuglia S.p.A., per l'ICT regionale, e Puglia Sviluppo
S.p.A., per la gestione di finanziamenti, incentivi e contributi.

A partire dalla seconda metà del 2021, Regione Puglia ha scelto di
modificare tale strutturazione, dando una maggiore spinta all'attuazione
dell'art. 17 del D. Lgs. n. 82/2005 Codice dell'Amministrazione Digitale
- CAD e della circolare n. 3/2018 del Dipartimento della Funzione
Pubblica, spostando l'RTD e il relativo Ufficio alle dirette dipendenze
dell'organo politico.

Tale modifica dell'assetto organizzativo ha fornito un forte supporto
alle attività di competenza del RTD, in particolare all'attuazione dei
documenti e dei programmi strategici adottati dall'Amministrazione.

Con la `D.G.R. 22 luglio
2021 <https://burp.regione.puglia.it/documents/20135/1544828/DEL_1219_2021.pdf/378e9ced-4bd3-f095-e194-576196019ebb?version=1.0&t=1631883074728>`__,
contenente le linee di indirizzo per la Riorganizzazione digitale
dell'amministrazione regionale, la Giunta regionale ha affidato al RTD
regionale alcuni specifici macro-obiettivi:

-  completare il percorso di digitalizzazione dell'apparato
   amministrativo regionale;

-  razionalizzare i sistemi informativi regionali, evitando il
   duplicarsi di infrastrutture tecnologiche che svolgono le medesime
   funzionalità;

-  garantire l'interoperabilità dei sistemi informativi regionali;

-  potenziare il monitoraggio e la governance del percorso di
   organizzazione digitale della Regione Puglia;

-  completare l'integrazione di tutti i sistemi informativi con le
   piattaforme abilitanti in uso alla Regione Puglia;

-  assicurare l'accessibilità dei procedimenti amministrativi digitali
   erogati mediante sito e/o app regionali;

-  promuovere e completare il conferimento automatico di dati in formato
   aperto nella piattaforma Open Data regionale e nelle ulteriori
   piattaforme comunitarie e nazionali previste;

-  completare e diffondere l'utilizzo del Catalogo dei Servizi digitali
   di Regione;

-  dotare la Regione Puglia di un *Decision Support System* (DSS) basato
   sull'accesso strutturato a tutti i sistemi informativi regionali;

-  assicurare, in sinergia con i Dirigenti competenti ratione materiae
   in qualità di Designati al trattamento ex D.G.R. n 145/2019 e con il
   Responsabile della Protezione dei Dati personali regionale (RPD), che
   i sistemi informativi regionali siano conformi ai principi di *data
   protection by default* e *by design*.

Tali obiettivi, alla base dell'intera strategia regionale sull'ICT e,
quindi, delle strategie del RTD regionale, hanno trovato attuazione nel
Piano triennale di Riorganizzazione Digitale, adottato per la prima
volta per il triennio 2022-2024 con la `D.R.G. 30 maggio 2022, n.
791 <https://www.regione.puglia.it/documents/58109/117150/DEL_791_2022+(1).pdf/e2326efa-2c53-d6e9-8e2f-755867e6cba0?t=1655486840847>`__.

7.4 - Quadro di sintesi - elementi chiave
-----------------------------------------

Passaggio necessario e ineludibile per l'attuazione della strategia di
transizione digitale è stata la costituzione di un Ufficio fisico del
RTD, al posto di quello "virtuale" istituito nel gennaio 2018: tale
modifica ha consentito di spostare e accentrare nell'UTD specifiche
competenze verticali tecnico-giuridiche, tecnico-sistemistiche e di
*project management* a supporto dell'Ufficio e dell'intera
amministrazione.

Il nucleo del gruppo di lavoro è costituito dal Responsabile per la
transizione digitale, e dai componenti dell'Ufficio RTD di Regione
Puglia, con le competenze previste dall'art. 17 del Codice
dell'Amministrazione Digitale: giuristi informatici, informatici,
amministrativi, esperti di processi, personale tecnico e amministrativo
a supporto.

I componenti dell'Ufficio, inoltre, sono portatori di ulteriori e
specifiche competenze verticali in ulteriori e differenti ambiti, frutto
delle esperienze pregresse maturate dentro e fuori l'amministrazione,
consentendo all'Ufficio di interagire nel modo migliore con le singole
strutture specializzate presenti all'interno della Regione Puglia.

Oltre al tema delle competenze, altro elemento chiave è sicuramente la
costituzione del RTD-diffuso e l'avvio del modello di rete tramite la
definizione del RTD-diffuso, primo tassello di tale modello: la
complessità e, soprattutto, l'eterogeneità delle competenze e dello
specifico assetto organizzativo dei singoli dipartimenti e strutture
regionali necessitavano, infatti, di uno strumento che consentisse una
visione complessiva, organica e sistemica dell'assetto dell'ICT
regionale, che potesse fare da collegamento tra la vista di "ambito" -
tipica di ogni singolo dipartimento e/o struttura - e la materia
specialistica dell'ICT, soprattutto in vista della realizzazione della
strategia regionale. Per dare corpo al progetto, quindi, i dipartimenti
regionali e le strutture ad essi equiparate sono stati sollecitati ad
individuare almeno una/un referente che facesse da collegamento con il
RTD e il suo Ufficio per tutte le attività legate alla transizione
digitale, costituendo, così, un vero e proprio gruppo di lavoro
distribuito.

Tale organizzazione ha portato un duplice vantaggio: da una parte, la
presenza di almeno una/un referente dell'ufficio RTD in ogni struttura
di vertice dell'Amministrazione regionale; dall'altra, la creazione di
un punto di contatto rapido e diretto tra RTD e struttura regionale. Con
la Determinazione Dirigenziale 19 ottobre 2021, n. 117, quindi, il RTD
ha costituito il RTD-diffuso, facilitando il trasferimento in ogni
struttura regionale delle linee di indirizzo e l'attuazione delle
strategie nello specifico ambito. Il RTD-diffuso è stato aggiornato con
altre determinazioni nel corso del 2023. Ad oggi, il RTD-diffuso di
Regione Puglia conta circa cinquanta persone, con le competenze d'ambito
più varie. Un primo risultato tangibile di questo progetto è stata la
stesura organica del primo Piano triennale di Riorganizzazione Digitale
[PRD] 2022-2024, co-costruito dall'Ufficio RTD proprio con il
RTD-diffuso.

Il RTD-diffuso viene sistematicamente coinvolto in fase di attuazione
della strategia regionale e in fase di aggiornamento della stessa, nella
formazione regionale in ambito ICT e nei processi di cambiamento
organizzativo: un esempio, tra i tanti, è relativo all'avvio del
processo di sostituzione del sistema di protocollazione e gestione
documentale, che ha visto la partecipazione di tutto il personale
regionale nella proposta e successiva scelta del nome per il nuovo
sistema.

7.5 - Risorse utili
-------------------

-  `Pagina web - Sito Regione Puglia - Transizione
   digitale <https://www.regione.puglia.it/web/transizione-digitale>`__

-  `Rete - Community <https://www.retedigitale.gov.it/it/login>`__
