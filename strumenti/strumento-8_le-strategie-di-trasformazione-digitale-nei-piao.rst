Strumento 8 - Le strategie di trasformazione digitale nei PIAO
==============================================================

*Versione 1.0 del 31/07/2024*

8.1 - Anagrafica
----------------

**Ente:** UPI

**Ufficio proponente:** UPI

**Destinatari:** Città metropolitane, Comuni, Province.

**Capitolo del PT 2024-2026:** Cap. 1 - Organizzazione e gestione del
cambiamento

**Tematica:** L'ecosistema digitale amministrativo

8.2 - Scenario
--------------

Le pubbliche amministrazioni, nell'ambito dei Piani integrati di
attività e organizzazione (PIAO), programmano in modo integrato le
strategie di riorganizzazione degli enti e di digitalizzazione delle
attività. Sulla base di alcune esperienze di Province e Città
metropolitane si può definire un *format* delle strategie di
digitalizzazione da inserire nei PIAO in coerenza con il Piano triennale
per l'informatica. I PIAO provinciali e metropolitani possono costituire
un punto di riferimento anche per gli enti locali del territorio, al
fine di misurare attraverso il monitoraggio delle *performance* locali
l'accrescimento del valore pubblico territoriale derivante dai processi
di trasformazione digitale.

Il Piano integrato di attività e organizzazione (PIAO) è stato
introdotto nell'articolo 6 del decreto-legge 9 giugno 2021, n. 80, quale
documento di pianificazione organizzativa che assorbe molti dei Piani
che finora le amministrazioni pubbliche erano tenute a predisporre
annualmente e ha l'obiettivo di semplificare gli adempimenti e strumenti
di programmazione organizzativa della PA per concentrare l'attenzione
sul valore pubblico che esse producono e migliorare le *performance*
amministrative e la qualità dei servizi ai cittadini e alle imprese.

Il PIAO si pone come strumento di semplificazione della pianificazione
organizzativa delle pubbliche amministrazioni, all'interno del quale si
collocano anche le strategie di digitalizzazione delle amministrazioni e
dei territori.

Per le Province e le Città metropolitane è un'occasione per ridefinire
un Piano integrato di attività e organizzazione che sia orientato a
costruire il nuovo ruolo degli enti intermedi, che esercitano funzioni
di area vasta per semplificare il governo locale e rilanciare gli
investimenti nei territori, anche a supporto dei Comuni e degli enti
locali.

La legge assegna alle Province e alle Città metropolitane un ruolo di
supporto per i Comuni di minore dimensione per l'adozione dei PIAO e una
funzione di monitoraggio sulle *performance* degli enti locali, che
trova fondamento nelle funzioni di raccolta ed elaborazione dei dati
territoriali e può essere declinata in modo specifico rispetto alla
digitalizzazione delle comunità locali.

L'elemento centrale dei PIAO locale è il **Valore Pubblico
Territoriale** creato dalle pubbliche amministrazioni, che può essere
verificato rispetto alle strategie di semplificazione e digitalizzazione
che le Province e le Città metropolitane sviluppano anche a partire dai
finanziamenti del PNRR e dei fondi di coesione, per misurare le ricadute
positive delle scelte effettuate dalle istituzioni locali sulla
comunità, attraverso un approccio partecipativo lungo tutto il ciclo
della performance: dalla programmazione fino alla valutazione dei
risultati.

Il progetto "UPIAO" qui presentato è nato dal Progetto "Province &
Comuni - Le Province e il sistema dei servizi a supporto dei Comuni",
finanziato nell'ambito del PON Governance e Capacità Istituzionale 2014-
2020 - Fondo FESR FSE - (Asse 3 Rafforzamento della governance
multilivello nei programmi di Investimento Pubblico, Azione 3.1.5 - CUP
G59F19000090007 - CIG 97800429F7 - Linea di intervento L4 Azione A13).
Il progetto ha ad oggetto i Piani Integrati di Attività e di
Organizzazione (PIAO) delle Province italiane delle Regioni a statuto
ordinario.

8.3 - Presentazione
-------------------

Il progetto "UPIAO" presentato nel documento "Analisi della qualità dei
PIAO e proposte di Linee guida ad hoc con riferimento alle Province
italiane delle Regioni a statuto ordinario", consultabile e scaricabile
al link riportato nel par 1.4 "Allegati", tratteggia brevemente il ruolo
che la Provincia dovrebbe assumere al fine di governare la creazione di
Valore Pubblico Territoriale, ovvero di benessere complessivo e
multidimensionale (sia sociale, sia economico, sia ambientale, ecc.) del
territorio provinciale.

Il documento è stato costruito secondo i seguenti approcci:

-  approccio *evidence-based*: le Linee guida sono state predisposte
   sulla base delle risultanze emerse dall'Osservatorio sulla qualità
   dei PIAO, con estrapolazione delle migliori pratiche;

-  approccio partecipativo: sono stati utilizzati molti dei suggerimenti
   emersi da incontri con le Province;

-  approccio visivo: sono state utilizzate numerose immagini, grafici e
   tabelle;

-  approccio pratico: è stato utilizzato un esempio, sulla manutenzione
   delle strade provinciali, per favorire la comprensione dei format o
   schede proposti per ogni sotto sezione del PIAO;

-  approccio utile: sono stati proposti strumenti utili alla
   predisposizione qualitativa del PIAO, quali schemi e domande guida
   utilizzabili dagli operatori;

-  approccio sostenibile: si è proposto un percorso triennale ad
   implementazione progressiva dei 10 criteri di qualità dei PIAO,
   eventualmente anticipabile in modo volontario

8.4 - Quadro di sintesi - elementi chiave
-----------------------------------------

L'UPI ha realizzato uno studio di "Analisi della qualità dei PIAO e
proposte di Linee guida *ad hoc* con riferimento alle Province italiane"
nell'ambito del Progetto Province & Comuni con il Centro di ricerca sul
valore pubblico dell'Università di Ferrara, che ha approfondito la
traiettoria trasformativa dell'assetto istituzionale delle Province, con
particolare attenzione anche alle attività sviluppate dalle stazioni
uniche appaltanti e dagli uffici di coordinamento territoriale: della
pianificazione e del monitoraggio, della progettazione, dei
finanziamenti europei, della transizione digitale, della transizione
ecologica, del reclutamento e della gestione del personale in forma
associata, ecc.

La ricerca riporta l'analisi della qualità dei PIAO 2022-2024 e
2023-2025 delle Province delle Regioni a statuto ordinario, pubblicati
entro il 15/06/2023. La metodologia adottata si basa sulla valutazione
di 10 criteri di qualità individuati dall'"Osservatorio PIAO" del
CERVAP.

I 10 criteri di qualità sono organizzati su tre aree: A. Qualità del
PIAO; B. Qualità dei soggetti e dei processi del PIAO; C.
Cronoprogramma). Questi criteri - descritti approfonditamente nel
documento - possono essere utili alle amministrazioni nella definizione
dei propri PIAO e sono di seguito sommariamente rappresentati:

A. Qualità del PIAO

1. Semplificazione, che si traduce in meno Piani, meno adempimenti, meno
   doppioni, meno pagine, tempi più brevi

2. Selettività, ovvero individuazione di pochi Obiettivi selezionati e
   prioritari

3. Adeguatezza degli Obiettivi (che devono essere sfidanti), degli
   indicatori (congrui e multidimensionali) e dei *target* (che devono
   essere migliorativi nel tempo, rispetto alla situazione attuale)

4. Integrazione verticale (dalle priorità politiche, al Valore Pubblico,
   alle *performance*, alla Salute delle risorse) e integrazione
   orizzontale (tra gestione performance e gestione rischi corruttivi;
   tra PIAO e Bilancio previsionale)

5. Funzionalità e orientamento di ogni sezione e sottosezione
   programmatica del PIAO verso il Valore Pubblico. I contenuti di ogni
   Sottosezione devono essere programmati in modo funzionale ad
   abilitare, creare e proteggere il Valore Pubblico.

B. Qualità dei soggetti e dei processi del PIAO, con il suggerimento di
costituire un *Integration Team* che favorisca:

6. Partecipazione dei Responsabili delle Sezioni e Sottosezioni PIAO
   (*Integration Team* funzionale)

7. Partecipazione dei Responsabili delle politiche (*Integration Team*
   tematico)

8. Partecipazione di utenti e *stakeholder*, verso il Valore Pubblico
   riconosciuto e condiviso

C. Definizione di un cronoprogramma che rispetti i seguenti criteri di
qualità:

9.  Chiarezza su fasi, ruoli, modalità d'interazione e tempi di
    predisposizione del PIAO (chi fa, che cosa, come e quando)

10. Definizione di una sequenza di azioni finalizzata a raggiungere un
    maggiore Valore Pubblico, che si concretizza in maggiore
    *performance* che a propria volta implica meno rischi e maggiore
    benessere organizzativo e del lavoratore (Salute).

Questi criteri vengono descritti e ulteriormente declinati all'interno
del documento con esempi, tabelle e schemi di lavoro.

Il documento è corredato dall'allegato "Linee guida operative per la
predisposizione dei PIAO delle Province", nel quale viene suggerita una
possibile struttura del PIAO, con relativo indice, e vengono proposti
dei format o schede per ogni sezione e sottosezione del PIAO, contenenti
un'esemplificazione contestualizzata sulle Province. Naturalmente, i
format costituiscono proposte personalizzabili da parte delle
amministrazioni provinciali, nel rispetto dei contenuti richiesti.

Le attività di indagine e di fotografia dell'esistente, sulla base delle
quali è stato predisposto il documento, ha permesso di approfondire il
lavoro che alcuni enti hanno svolto per definire nell'ambito dei PIAO
**strategie di digitalizzazione dell'amministrazione e dei territori**
che tengono conto delle indicazioni del Piano triennale per
l'informatica nella PA.

A partire dai contenuti dello studio descritto nel documento e dagli
esempi di alcune Province e Città metropolitane è possibile fornire a
tutti gli enti locali indicazioni per l'inserimento nei PIAO di una
strategia sintetica di digitalizzazione, che può poi essere declinata
nei Piani specifici di digitalizzazione degli enti.

Per il futuro a breve termine si prevede di integrare in modo
strutturale all'interno dei PIAO il tema della trasformazione digitale,
per le sue strette correlazioni e interdipendenze con il tema del
miglioramento organizzativo delle PA.

8.5 - Risorse utili
-------------------

-  `Il PIAO come strumento di valorizzazione delle Province: Linee guida
   PIAO
   UPI-CERVAP <https://provinceditalia.it/wp-content/uploads/2024/04/Linee-Guida-PIAO_UPI-CERVAP_Roma_07.05.2024.pptx>`__

-  `Progetto UPIAO - "Analisi della qualità dei PIAO e proposte di Linee
   guida ad hoc con riferimento alle Province italiane delle Regioni a
   Statuto
   ordinario" <https://provinceditalia.it/wp-content/uploads/2024/05/Progetto_UPIAO_CERVAP_UPI_DEFINITIVO_1.pdf>`__
